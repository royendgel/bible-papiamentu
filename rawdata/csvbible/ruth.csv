chapter,verse,"text"
1,1,"Awor a sosodé ku den e dianan ku e huesnan tabata goberná, tabatin hamber den e tera. I un hòmber di Bètlehèm na Juda a bai pa keda biba pa un tempu na tera di Moab ku su esposa i su dos yu hòmbernan."
1,2,"I nòmber di e hòmber tabata Elimelek, i nòmber di su esposa, Noemí, i nòmber di su dos yu hòmbernan tabata Mahlon i Kelion, efrateonan di Bètlehèm na Juda. Awor nan a yega tera di Moab i a keda ayanan."
1,3,"Anto Elimelek, Noemí su esposo, a muri; i Noemí a ked'atras ku su dos yu hòmbernan."
1,4,"I nan a tuma muhénan moabita pa nan mes komo esposa; nòmber di esun tabata Orfa, i nòmber di e otro tabata Ruth. I nan a biba ayanan mas o menos dies aña."
1,5,"Anto Mahlon i Kelion tur dos tambe a muri; i e muhé a keda sin su dos yunan i sin su esposo."
1,6,"I ora ku el a tende na tera di Moab ku SEÑOR a bishitá Su pueblo dor di duna nan kuminda, Noemí ku su dos nueranan a lanta pa bolbe for di tera di Moab."
1,7,"Asina el a sali ku su dos nueranan for di e lugá kaminda e tabata; i nan a kuminsá kana pa bolbe na tera di Juda."
1,8,"I Noemí a bisa su dos nueranan: \"Bai, bolbe kada un di boso na kas di su mama. Ku SEÑOR trata boso ku kariño meskos ku boso a trata e defuntonan i ami."
1,9,"Ku SEÑOR duna ku boso por haña sosiegu, kada un den kas di su esposo.\" E ora ei el a sunchi nan, i nan a halsa nan bos i a yora."
1,10,"I nan a bis'é: \"Siguramente nos lo bolbe ku bo serka bo pueblo.\""
1,11,"Ma Noemí a bisa: \"Bai bèk, mi yunan. Pakiko boso lo bai ku mi? Mi tin mas yu hòmber den mi barika anto, ku por bira boso esposo?"
1,12,"Bai bèk, mi yunan! Bai, pasobra mi ta muchu bieu pa tin un esposo. Si mi a bisa ku mi tin speransa, asta si mi por tabatin un esposo awe nochi i haña yu hòmbernan tambe,"
1,13,"boso lo a warda pesei te ora nan bira grandi? Boso lo a keda sin kasa pesei? Nò, mi yunan; pasobra pa mi ta mas duru ainda ku pa boso, pasobra e man di SEÑOR a sali kontra mi.\""
1,14,"I nan a halsa nan bos i a yora atrobe; i Orfa a sunchi su suegra, ma Ruth a keda ten'é duru."
1,15,"E ora ei Noemí a bisa: \"Mira, bo kuñá a bai bèk serka su pueblo i su diosnan; bai bèk tras di bo kuñá.\""
1,16,"Ma Ruth a bisa: \"No keda insistí pa mi bai lagabo, ni kitami di siguibo; pasobra unda ku bo bai, lo mi bai, i unda ku bo keda, lo mi keda. Bo pueblo lo ta mi pueblo, i bo Dios, mi Dios."
1,17,"Kaminda bo muri, lo mi muri, i einan lo mi wòrdu derá. Ku SEÑOR hasi asina ku mi, i pió ainda, si kualke kos otro ku morto trese separashon entre abo i ami.\""
1,18,"Ora Noemí a mira ku e tabata desidido pa bai kuné, e no a bis'é nada mas."
1,19,"Asina nan dos a bai te ora nan a yega Bètlehèm. I a sosodé ku ora nan a yega Bètlehèm, henter e stat a keda konmoví pa nan motibu, i e muhénan tabata bisa: \"No ta Noemí esei?\""
1,20,"I el a bisa nan: \"No yamami Noemí; yamami Mara, pasobra e Todopoderoso a tratami ku hopi amargura."
1,21,"Mi a bai yen, ma SEÑOR a tresemi bèk bashí. Pakiko boso ta yamami Noemí, siendo ku SEÑOR a duna testimonio kontra mi i e Todopoderoso a afligími?\""
1,22,"Asina Noemí a bolbe for di tera di Moab, i huntu kuné su nuera Ruth e moabita; i nan a yega Bètlehèm na kuminsamentu di e kosecha di puspas."
2,1,"Awor Noemí tabatin un pariente di su esposo, un hòmber masha riku mes, di e famia di Elimelek, kende su nòmber tabata Boaz."
2,2,"I Ruth e moabita a bisa Noemí: \"Pa fabor, lagami bai den kunuku i piki tapushi tras di esun ku mi haña grasia den su bista.\" I el a bis'é: \"Bai, mi yu.\""
2,3,"Asina el a sali i a bai piki tapushi den kunuku tras di e kosechadónan; i a sosodé ku el a yega na e parti di kunuku ku tabata pertenesé na Boaz, kende tabata di e famia di Elimelek."
2,4,"Awor mira, Boaz a bin di Bètlehèm i a bisa e kosechadónan: \"SEÑOR sea ku boso.\" I nan a bis'é: \"SEÑOR bendishonábo.\""
2,5,"E ora ei Boaz a bisa su sirbidó ku tabata enkargá ku e kosechadónan: \"Ta di ken e muhé hoben aki ta?\""
2,6,"I e sirbidó ku tabata enkargá ku e kosechadónan a kontestá i a bisa: \"Ta e muhé moabita hoben ku a bolbe ku Noemí for di tera di Moab."
2,7,"I el a bisa: 'Pa fabor, lagami piki tapushi tras di e kosechadónan meimei di e bohínan.' Asina el a bin i a keda for di mainta te awor; djis un ratu so el a sinta den kas.\""
2,8,"E ora ei Boaz a bisa Ruth: \"Skucha ku atenshon, mi yu. No bai piki tapushi den otro kunuku; ademas, no bai for di akinan, ma ked'aki serka mi sirbientenan."
2,9,"Laga bo wowonan ta riba e kunuku ku nan ta kosechá, i bai nan tras. Pues, mi a ordená e sirbidónan pa no molestiábo. Ora bo tin set, bai na e purúnnan di awa i bebe di e awa ku e sirbidónan ta saka.\""
2,10,"E ora ei Ruth a tira su kurpa abou i a bùig ku su kara te na suela, i a bis'é: \"Pakiko mi a haña grasia den bo bista ku bo a paga atenshon na mi, siendo ku mi ta un stranhero?\""
2,11,"I Boaz a kontestá i a bis'é: \"Mi a tende di tur loke bo a hasi pa bo suegra despues di morto di bo esposo, i kon bo a bandoná bo tata i bo mama i e tera kaminda bo a nase, i a bin serka un pueblo ku bo no tabata konosé promé."
2,12,"Ku SEÑOR rekompensá bo obra, i ku bo pago sea kompleto for di SEÑOR, e Dios di Israel, bou di Kende Su halanan bo a bin buska refugio.\""
2,13,"E ora ei el a bisa: \"Mi a haña grasia den bo bista, mi señor, pasobra bo a konsolámi, i di bèrdat bo a papia ku kariño ku bo sirbiente, apesar ku mi no ta manera un di bo sirbientenan.\""
2,14,"I na ora di kome Boaz a bis'é: \"Bin aki, kome di e pan i dòp bo pida pan den e binager.\" Asina el a sinta banda di e kosechadónan; i Boaz a sirbié mainshi tostá, i el a kome i a keda satisfecho, i a sobra un tiki."
2,15,"Ora ku el a lanta pa bai piki tapushi, Boaz a ordená su sirbidónan, bisando: \"Lagu'é piki meimei di e bohínan tambe, i no ofend'é."
2,16,"I tambe, saka èksprès poko mainshi p'é for di e bòshinan i laga esaki pa e piki, i no reprend'é.\""
2,17,"Asina el a piki tapushi den kunuku te atardi. Anto el a bati loke ku el a piki, i esaki tabata mas o menos un efa di puspas."
2,18,"I el a koh'é i a bai den stat, i su suegra a mira loke ku el a piki. Tambe el a kohe loke ku el a sobra despues di a kaba di kome i a duna Noemí."
2,19,"Anto su suegra a bis'é: \"Unda bo a piki awe i unda bo a traha? Bendishoná sea esun ku a paga atenshon na bo.\" Asina el a konta su suegra ta serka ken el a traha i a bisa: \"Nòmber di e hòmber serka ken mi a traha awe ta Boaz.\""
2,20,"I Noemí a bisa su nuera: \"Ku esun ku no a nenga su kariño na e bibunan ni na e mortonan sea bendishoná.\" I Noemí a bis'é: \"E hòmber ta nos famia, e ta un di nos famianan mas yegá.\""
2,21,"E ora ei Ruth e moabita a bisa: \"Ademas, el a bisami: 'Keda serka mi sirbidónan te ora nan kaba ku henter mi kosecha.'\""
2,22,"I Noemí a bisa su nuera Ruth: \"Mi yu, ta bon pa bo sali ku su sirbientenan, pa otronan no atakábo den otro kunuku.\""
2,23,"Asina el a keda serka e sirbientenan di Boaz pa piki tapushi te na fin di e kosecha di puspas i e kosecha di trigo. I e tabata biba serka su suegra."
3,1,"Awor su suegra Noemí a bis'é: \"Mi yu, lo mi no buska siguridat pa bo, pa bai bon ku bo?"
3,2,"I awor Boaz, serka kende su sirbientenan bo tabata, no ta nos pariente e ta? Mira, awe nochi e ta bienta puspas na e plenchi-di-bati-mainshi."
3,3,"Pesei, bai baña i hunta bo kurpa ku zeta i bisti bo mihó paña, i baha bai na e plenchi-di-bati-mainshi; ma no laga e hòmber sa ku bo t'ei te ora ku el a kaba di kome i bebe."
3,4,"I ora ku e kai drumi, tuma nota di e lugá kaminda ku e ta drumi, i bai kita e paña for di su pianan i kai drumi; e ora ei e lo bisabo kiko bo mester hasi.\""
3,5,"I el a bis'é: \"Tur loke bo bisa, lo mi hasi.\""
3,6,"Asina el a baha bai na e plenchi-di-bati-mainshi i a hasi konforme tur loke su suegra a orden'é."
3,7,"Ora Boaz a kaba di kome i bebe i su kurason tabata kontentu, el a kai drumi banda di e monton di trigo; i Ruth a bin ketu-ketu, a kita e paña for di su pianan i a kai drumi."
3,8,"I a sosodé ku mei anochi e hòmber a spanta, i a bira wak; i mira, tabatin un muhé drumí na su pia."
3,9,"I el a bisa: \"Ta ken bo ta?\" I el a kontestá: \"Ami ta Ruth, bo sirbiente. Pesei, habri bo klechi riba bo sirbiente, pasobra bo ta un famia yegá.\""
3,10,"E ora ei Boaz a bisa: \"Ku SEÑOR bendishonábo, mi yu. Bo a mustra ku bo último kariño ta mihó ku esun promé, dor di no kore tras di hòmber hoben, sea pober òf riku."
3,11,"I awor, mi yu, no tene miedu. Lo mi hasi pa bo kiko ku bo pidi, pasobra tur e hendenan di e stat aki sa ku bo ta un muhé ekselente."
3,12,"I awor ta bèrdat ku mi ta un famia yegá; sinembargo, tin un famia mas yegá ku mi."
3,13,"Keda awe nochi, i ora dia habri, si e kier redimíbo, ta bon; lagu'é redimíbo. Ma si e no kier redimíbo, e ora ei, manera SEÑOR ta biba, ami lo redimíbo. Keda drumi te mainta.\""
3,14,"Asina Ruth a drumi na su pia te mainta i a lanta promé ku hende por a rekonosé otro; i Boaz a bisa: \"No laga ningun hende sa ku e muhé a bin na e plenchi-di-bati-mainshi.\""
3,15,"Ademas, el a bolbe bisa: \"Dunami e kapa ku bo tin bistí i ten'é pa mi.\" Asina Ruth a ten'é p'é; i el a midi seis midí di puspas i a pone esaki riba djé. Anto el a bai den stat."
3,16,"I ora ku el a yega serka su suegra, esaki a bisa: \"Kon a bai, mi yu?\" I el a kont'é tur loke e hòmber a hasi p'é."
3,17,"I Ruth a bisa: \"E seis midínan di puspas aki el a dunami, pasobra el a bisa: 'No bai serka bo suegra man bashí.'\""
3,18,"Anto Noemí a bisa: \"Mi yu, warda te ora bo sa kon e asunto ta resultá; pasobra e hòmber lo no sosegá te ora ku e regla e asunto awe mes.\""
4,1,"Awor Boaz a subi bai na porta di e stat i a sinta ayanan, i mira, e famia yegá ku Boaz a papia di djé tabata pasa; pesei el a bisa: \"Amigu, bira bin sinta akinan.\" I el a bira bai sinta."
4,2,"E ora ei el a tuma dies hòmber for di e ansianonan di e stat i a bisa: \"Bin sinta akinan.\" Asina nan a bai sinta."
4,3,"Anto el a bisa e famia mas yegá: \"Noemí, kende a bolbe for di tera di Moab, mester bende e pida tera ku tabata pertenesé na nos ruman Elimelek."
4,4,"Pesei mi a pensa di informábo, bisando: 'Kumpr'é dilanti di esnan ku ta sintá akinan, i dilanti di e ansianonan di mi pueblo. Si bo kier redimié, redimié, ma si no, bisami pa mi sa; pasobra no tin ningun otro hende sino abo pa redimié, i ami ta despues di bo.'\" I e famia mas yegá a bisa: \"Ami ta redimié.\""
4,5,"E ora ei Boaz a bisa: \"Riba e dia ku bo kumpra e kunuku for di man di Noemí, bo mester tuma Ruth e moabita, biuda di e defunto, tambe, pa asina lanta e nòmber di e defunto riba su erensia.\""
4,6,"I e famia mas yegá a bisa: \"Mi no por redimié pa mi, pa mi no pone mi mes erensia na peliger. Redimié pa bo; bo por haña mi derecho di redenshon, pasobra ami no por redimié.\""
4,7,"Awor esaki tabata e kustumber promé aya na Israel enkuanto redenshon i traspaso di tera, pa konfirmá kualke asunto: esun hòmber tabata kita su sandalia i duna esaki na e otro; i esaki tabata e manera di konfirmá kombenio na Israel."
4,8,"Asina e famia mas yegá a bisa Boaz: \"Kumpr'é pa bo.\" I el a kita su sandalia."
4,9,"E ora ei Boaz a bisa e ansianonan i tur e hendenan: \"Boso ta testigu awe ku mi a kumpra for di man di Noemí tur loke tabata pertenesé na Elimelek i tur loke tabata pertenesé na Kelion i Mahlon."
4,10,"Ademas, mi a haña Ruth e moabita, biuda di Mahlon, pa ta mi esposa pa lanta nòmber di e defunto riba su erensia, pa nòmber di e defunto no wòrdu kòrtá kitá for di su rumannan i for di e porta di su lugá di nasementu; boso ta testigu awe.\""
4,11,"I tur e hendenan ku tabata na porta di e stat, i e ansianonan, a bisa: \"Nos ta testigu. Ku SEÑOR hasi e muhé ku ta bin den bo kas manera Raquel i Lea, kendenan tur dos a edifiká e kas di Israel; i ku bo haña prosperidat na Efrata i bira famoso na Bètlehèm."
4,12,"Ademas, ku bo kas ta manera e kas di Fares, kende Tamar a haña pa Juda, pa medio di e desendensia ku SEÑOR lo dunabo dor di e muhé hoben aki.\""
4,13,"Asina Boaz a tuma Ruth, i el a bira su esposa, i el a drumi kuné. I SEÑOR a hasi ku el a konsebí, i el a duna lus na un yu hòmber."
4,14,"E ora ei e muhénan a bisa Noemí: \"Bendishoná sea SEÑOR, Kende no a lagabo sin un redentor awe; i ku su nòmber bira famoso na Israel."
4,15,"Ku e lo ta pa bo tambe un restoradó di bida i un sostenedó di bo biehes; pasobra bo nuera, kende ta stimabo i ta mihó pa bo ku shete yu hòmber, a duna lus na djé.\""
4,16,"Anto Noemí a tuma e yu i a pon'é riba su skochi, i a bira su yaya."
4,17,"I e muhénan bisiña a dun'é nòmber, bisando: \"Noemí a haña un yu hòmber.\" Asina nan a yam'é Obed. E ta tata di Isaí, tata di David."
4,18,"Awor esakinan ta e generashonnan di Fares: Fares a engendrá Hezron,"
4,19,"i Hezron a engendrá Ram, i Ram, Aminadab,"
4,20,"i Aminadab a engendrá Nason, i Nason, Salmon,"
4,21,"i Salmon a engendrá Boaz, i Boaz, Obed,"
4,22,"i Obed a engendrá Isaí, i Isaí, David."
