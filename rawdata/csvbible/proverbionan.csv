chapter,verse,"text"
1,1,"E proverbionan di Salomon, yu hòmber di David, rei di Israel:"
1,2,"pa konosé sabiduria i instrukshon, pa diserní e dichonan di komprendementu,"
1,3,"pa risibí instrukshon den kondukta prudente, hustisia, huisio i rektitut;"
1,4,"pa duna prudensia na e simpelnan, konosementu i disernimentu na e hobennan--"
1,5,"un hende sabí lo tende i lo oumentá su konosementu, i un hende di komprendementu lo atkirí bon konseho--"
1,6,"pa komprendé proverbio i parábola, palabranan di e sabínan i nan charadanan."
1,7,"E temor di SEÑOR ta e prinsipio di konosementu; bobonan ta despresiá sabiduria i instrukshon."
1,8,"Mi yu, tende e instrukshon di bo tata, i no bandoná e siñansa di bo mama;"
1,9,"pasobra nan lo ta un bunita adorno pa bo kabes, i koyarnan na bo garganta."
1,10,"Mi yu, si pekadónan tentabo, no konsentí."
1,11,"Si nan bisa: \"Ban ku nos, laga nos skonde lur pa drama sanger, laga nos skonde ataká e inosentenan sin motibu;"
1,12,"laga nos traga nan bibu, manera Seol, i henté, manera esnan ku ta baha den graf;"
1,13,"nos lo haña tur sorto di rikesa presioso, nos lo yena nos kasnan ku botín;"
1,14,"purba bo suerte ku nos, nos tur lo tin un solo saku di plaka\"--"
1,15,"mi yu, no anda ku nan. No laga bo pia kohe nan kaminda,"
1,16,"pasobra nan pia ta kore bai na maldat, i nan ta lihé pa drama sanger."
1,17,"Bèrdaderamente, span nèt den bista di parha ta trabou pòrnada;"
1,18,"ma nan ta skonde lur pa drama nan mes sanger; nan ta skonde ataká nan mes bida."
1,19,"Asina ta e kamindanan di kada un ku ta golos pa ganashi, kual ta kita bida di esnan ku ta doño di djé."
1,20,"Sabiduria ta sklama den kaya, e ta halsa su bos riba plenchi;"
1,21,"na skina di kayanan drùk e ta sklama; na entrada di e portanan den e stat e ta trese su mensahe:"
1,22,"\"Kuantu tempu mas, O simpelnan, boso lo stima simplisidat, i bofonadónan lo tin delisia den hasimentu di bofon, i bobonan lo odia sabiduria?"
1,23,"Bolbe na mi reprendementu! Mira, lo mi drama mi spiritu riba boso; lo mi hasi mi palabranan konosí na boso."
1,24,"Pasobra mi a yama i boso a nenga; mi a saka mi man i ningun hende no a hasi kaso."
1,25,"Ma boso a neglishá tur mi konseho, i no tabata kier mi reprendementu;"
1,26,"tambe lo mi hari boso kalamidat; lo mi hasi bofon ora miedu bin riba boso,"
1,27,"ora boso miedu bin manera un tempestat, i boso kalamidat bin manera warwarú, ora ku ansha i angustia bin riba boso."
1,28,"\"E ora ei nan lo yamami, ma lo mi no kontestá; nan lo buskami ku diligensia, ma nan lo no hañami,"
1,29,"pasobra nan tabata odia konosementu, i no a skohe pa e temor di SEÑOR."
1,30,"Nan no kier a aseptá mi konseho, nan a rechasá tur mi reprendementu."
1,31,"Pesei nan lo kome di e fruta di nan mes kondukta, i lo keda yen di nan mes kòmplòtnan."
1,32,"Pasobra e desviashon di e simpelnan lo mata nan, i e negligensia di e bobonan lo destruí nan."
1,33,"Ma esun ku skuchami lo biba konfiadamente, i lo biba trankil, sin miedu di maldat.\""
2,1,"Mi yu, si bo kier risibí mi palabranan i warda mi mandamentunan den bo,"
2,2,"hasi bo orea atento na sabiduria, i inkliná bo kurason na komprendementu;"
2,3,"pasobra si bo sklama pa disernimentu, halsa bo bos pa komprendementu,"
2,4,"si bo busk'é manera plata, i rondi'é manera tesoro skondí,"
2,5,"e ora ei lo bo diserní e temor di SEÑOR, i deskubrí e konosementu di Dios."
2,6,"Pasobra SEÑOR ta duna sabiduria; for di Su boka ta sali konosementu i komprendementu."
2,7,"E ta warda sabiduria sano pa esnan ku ta rekto; E ta un eskudo pa esnan ku ta kana den integridat;"
2,8,"E ta warda e berehanan di hustisia, i ta preservá e kaminda di Su santunan."
2,9,"E ora ei lo bo diserní hustisia i huisio, i rektitut, sí, tur bon kaminda."
2,10,"Pasobra sabiduria lo bin den bo kurason, i konosementu lo ta agradabel na bo alma."
2,11,"Diskreshon lo wardabo; komprendementu lo kuidabo."
2,12,"Sabiduria lo librabo for di e kaminda di maldat, for di e hende ku ta papia kosnan pèrvèrso,"
2,13,"for di esnan ku ta bandoná e berehanan di rektitut, pa kana den e kamindanan di skuridat;"
2,14,"kendenan tin delisia den hasimentu di maldat, i ta regosihá den e pèrvèrsidat di maldat,"
2,15,"kende nan berehanan ta trosí, i kendenan ta sigui nan kamindanan trosí."
2,16,"E lo librabo tambe for di e muhé straño, for di e adúltera ku ta labia ku su palabranan,"
2,17,"ku ta bandoná e kompañero di su hubentut, i ta lubidá e aliansa di su Dios;"
2,18,"pasobra su kas ta senk bai abou te na morto, i su lastronan ta hiba te na e mortonan;"
2,19,"ni un hende ku bai serka djé no ta bolbe bèk, ni nan no ta alkansá e berehanan di bida."
2,20,"Asina lo bo kana den e kaminda di bon hende, i permanesé riba e berehanan di e hustunan."
2,21,"Pasobra e rektonan lo biba den e tera, i e perfektonan lo keda den djé;"
2,22,"ma e malbadonan lo wòrdu kòrtá kitá for di tera, i e traidónan lo wòrdu ranká for di djé ku rais ku tur."
3,1,"Mi yu, no lubidá mi siñansa, ma laga bo kurason warda mi mandamentunan,"
3,2,"pasobra dianan largu, bida largu i pas nan lo agregá na bo."
3,3,"No laga miserikòrdia i bèrdat bandonábo; mara nan rònt di bo garganta, skirbi nan riba tabla di bo kurason."
3,4,"Asina lo bo haña grasia i aprobashon den bista di Dios i hende."
3,5,"Konfia den SEÑOR ku henter bo kurason, i no dependé riba bo mes komprendementu."
3,6,"Den tur bo kamindanan rekonos'E, i E lo dirigí bo berehanan."
3,7,"No sea sabí den bo mes bista; teme SEÑOR, i apartá bo mes for di maldat."
3,8,"Esaki lo ta kuramentu pa bo kurpa, i tuti pa bo wesunan."
3,9,"Onra SEÑOR ku bo rikesa, i ku e promé fruta di tur bo produktonan;"
3,10,"asina bo mangasinanan lo wòrdu yená ku abundansia, i bo bakinan-di-pèrs-wendrùif lo basha ofer di biña nobo."
3,11,"Mi yu, no rechasá e disiplina di SEÑOR, ni aboresé Su reprendementu,"
3,12,"pasobra esun ku SEÑOR ta stima, E ta reprendé, meskos ku un tata ta reprendé e yu ku e tin delisia den djé."
3,13,"Bendishoná ta e hende ku haña sabiduria, e hende ku haña komprendementu,"
3,14,"pasobra probecho di esaki ta mihó ku probecho di plata, i su ganashi mas ku oro fini."
3,15,"E ta mas presioso ku rubí, i tur loke bo por deseá no ta di kompará kuné."
3,16,"Bida largu ta den su man drechi, i rikesa i onor ta den su man robes."
3,17,"Su kamindanan ta kamindanan agradabel, i tur su berehanan ta pas."
3,18,"E ta un palu di bida pa esnan ku ta gar'é tene, i felis ta tur esnan ku tene duru na djé."
3,19,"Pa medio di sabiduria SEÑOR a funda tera; pa medio di komprendementu El a stablesé e shelunan."
3,20,"Pa medio di Su konosementu e profundidatnan a wòrdu kibrá, i e nubianan ta gotia serena."
3,21,"Mi yu, no laga esakinan kita for di bo bista; retené sabiduria sano i diskreshon,"
3,22,"asina nan lo ta bida pa bo alma i adorno na bo garganta."
3,23,"E ora ei lo bo kana den bo kaminda ku tur konfiansa, i bo pia lo no trompeká."
3,24,"Ora bo kai drumi, lo bo no tin miedu; ora bo kai drumi, bo soño lo ta dushi."
3,25,"No tene miedu di desaster inesperá, ni di atake di malbadonan ora ku esaki bin;"
3,26,"pasobra SEÑOR lo ta bo konfiansa, i lo warda bo pia di wòrdu kohí den trampa."
3,27,"No laga di hasi bon na esnan ku meresé esaki, si ta den bo poder pa hasié."
3,28,"No bisa bo próhimo: \"Bai bolbe, i mañan lo mi dunabo,\" mientras ku bo tin é ku bo."
3,29,"No plania maldat kontra bo próhimo, mientras ku e ta biba konfiadamente band'i bo."
3,30,"No pleita ku un hende sin motibu, si e no a hasibo ningun daño."
3,31,"No envidiá un hende di violensia, i no skohe ningun di su kamindanan."
3,32,"Pasobra e hende pèrvèrso ta un abominashon pa SEÑOR, ma E tin komunion íntimo ku e hende rekto."
3,33,"Maldishon di SEÑOR ta riba e kas di e malbado, ma E ta bendishoná e lugá di biba di e hustu."
3,34,"E ta hasi bofon di e bofonadónan, ma E ta duna grasia na e umildenan."
3,35,"E sabínan lo eredá onor, ma bobonan ta montoná bèrguensa riba nan mes."
4,1,"Mi yunan, tende instrukshon di un tata, i paga atenshon pa boso haña komprendementu;"
4,2,"pasobra mi a duna boso siñansa sano; no bandoná mi instrukshon."
4,3,"Tempu ku mi tabata un yu pa mi tata, delikado i e úniko yu hòmber den bista di mi mama,"
4,4,"el a siñami i a bisami: \"Laga bo kurason tene duru na mi palabranan; warda mi mandamentunan i biba."
4,5,"Atkirí sabiduria! Atkirí komprendementu! No lubidá mi palabranan, ni desviá for di nan."
4,6,"No bandoná sabiduria, i é lo wardabo; stim'é, i é lo kuidabo."
4,7,"E prinsipio di sabiduria ta: Atkirí sabiduria; i riba tur kos, atkirí komprendementu;"
4,8,"hals'é, i é lo halsabo; é lo onrabo si bo bras'é."
4,9,"E lo pone un adorno di grasia riba bo kabes; é lo regalábo un korona di gloria.\""
4,10,"Tende, mi yu, i aseptá mi palabranan, i e añanan di bo bida lo ta hopi."
4,11,"Mi a dirigíbo den e kaminda di sabiduria; mi a guiabo den e berehanan di rektitut."
4,12,"Ora bo kana, bo pasonan lo no wòrdu strobá; i si bo kore, lo bo no trompeká."
4,13,"Gara instrukshon; no lagu'é bai. Kuid'é, pasobra e ta bo bida."
4,14,"No pasa riba e bereha di e malbadonan, i no subi e kaminda di hòmbernan malbado."
4,15,"Evitá esei, no pasa riba djé; hala leu for di djé i sigui bo kaminda."
4,16,"Pasobra nan no por drumi si nan no a hasi maldat; i nan soño ta wòrdu kitá for di nan, ora ku nan no por hasi un hende trompeká."
4,17,"Pasobra nan ta kome e pan di maldat, i ta bebe e biña di violensia."
4,18,"Ma e bereha di e hustu ta manera lus di ourora, ku ta briya mas i mas te ora ku bira di dia kla."
4,19,"Kaminda di e malbado ta manera skuridat; nan no sa riba kiko nan ta trompeká."
4,20,"Mi yu, paga atenshon na mi palabranan; inkliná bo orea na loke mi ta bisa."
4,21,"No laga nan kita for di bo bista; warda nan den bo kurason."
4,22,"Pasobra nan ta bida pa esnan ku haña nan, i salú pa henter nan kurpa."
4,23,"Warda bo kurason riba tur kos, pasobra e ta e fuente di bida."
4,24,"Kita for di bo un boka engañoso, i tene lepnan pèrvèrso leu for di bo."
4,25,"Laga bo wowo wak règt bo dilanti; laga bo klèp di wowo keda fihá stret bo dilanti."
4,26,"Mira bon unda bo pianan ta hibabo, e ora ei tur bo kamindanan lo keda stablesí."
4,27,"No bira ni na man drechi ni na man robes; tene bo pia leu for di maldat."
5,1,"Mi yu, paga atenshon na mi sabiduria, inkliná bo orea na mi komprendementu,"
5,2,"pa bo mantené prudensia, i bo lepnan por warda konosementu."
5,3,"Pasobra lepnan di un adúltera ta gotia miel, i su boka ta mas suave ku zeta;"
5,4,"ma na final e ta marga manera apsintus, skèrpi manera spada di dos filo."
5,5,"Su pianan ta baha bai te na morto; su pasonan ta hiba derechito Seol."
5,6,"E no ta pensa mes riba e bereha di bida; su kamindanan ta instabil, ma e no sa esaki."
5,7,"Pesei anto, mi yunan, skuchami, i no desviá for di e palabranan di mi boka."
5,8,"Tene bo kaminda leu for di e adúltera, i no yega serka di su porta di kas,"
5,9,"pa bo no duna bo vigor na otronan, i bo añanan na esun kruel;"
5,10,"pa stranheronan no wòrdu yená ku bo forsa, i fruta di bo trabou keda den kas di un stranhero,"
5,11,"i na final di bo bida bo keha, ora bo karni i bo kurpa kaba na nada,"
5,12,"i bo bisa: \"Mira kon mi a odia instrukshon! Mira kon mi kurason a rechasá reprendementu!"
5,13,"Mi no a obedesé bos di mi siñadónan, ni a inkliná mi orea na esnan ku a instruími!"
5,14,"Mi tabata kasi totalmente ruiná meimei di e asamblea i e kongregashon.\""
5,15,"Bebe awa for di bo mes rembak, i awa fresku for di bo mes pos."
5,16,"Bo fuentenan mester basha ofer den e kayanan, koridanan di awa den e plenchinan?"
5,17,"Laga nan ta pa bo so, i no pa kompartí ku stranhero."
5,18,"Laga bo fuente ta bendishoná, i alegrábo den e esposa di bo hubentut."
5,19,"Manera un biná amabel i un gasèl grasioso, laga su pechunan satisfasébo tur ora; sea semper enkantá ku su amor."
5,20,"Mi yu, pakiko bo mester ta enkantá ku un adúltera, i brasa pechu di un muhé stranhero?"
5,21,"Pasobra e kamindanan di un hende ta den bista di SEÑOR, i E ta vigilá tur su berehanan."
5,22,"Su mes inikidatnan lo kapturá e malbado, i e lo keda gará den e kabuyanan di su piká."
5,23,"E lo muri pa falta di instrukshon, i den su gran lokura e lo desviá."
6,1,"Mi yu, si bo a para bòrg pa bo próhimo, si bo a para garantia pa un stranhero,"
6,2,"bo a wòrdu kohí den trampa ku e palabranan di bo boka; bo a wòrdu kohí prezo ku e palabranan di bo boka."
6,3,"Hasi esaki anto, mi yu, i libra bo mes, ya ku bo a kai den man di bo próhimo: bai, umiyá bo mes, i insistí serka bo próhimo."
6,4,"No laga soño dominá bo wowo, ni madoho dominá bo klèp di wowo;"
6,5,"libra bo mes manera un gasèl for di man di yagdó, i manera un parha for di man di yagdó di parha."
6,6,"Bai wak vruminga, abo floho, opservá su maneranan, i sea sabí!"
6,7,"E no tin hefe, ni kapitan, ni gobernante,"
6,8,"tòg e ta prepará su kuminda den zomer, i ta rekohé su provishonnan den tempu di kosecha."
6,9,"O floho, kuantu tempu mas bo kier keda drumi? Ki ora bo tin idea di lanta for di bo soño?"
6,10,"\"Lagami drumi poko mas, kabishá poko mas, lagami drumi poko mas ku man krusá\"--"
6,11,"asina bo pobresa lo bin manera un bagamundo, i bo nesesidat manera un hòmber armá."
6,12,"Un hende ku no ta sirbi pa nada, un hòmber malbado, ta esun ku ta kana rònt ku boka engañoso,"
6,13,"ku ta kinipí wowo, ku ta hasi seña ku pia, ku ta mustra ku dede;"
6,14,"kende, ku pèrvèrsidat den su kurason, ta plania maldat kontinuamente, kende ta sembra desunion."
6,15,"Pesei su kalamidat lo bin direpiente; instantáneamente e lo wòrdu kibrá, i lo no tin kuramentu."
6,16,"Tin seis kos ku SEÑOR ta odia, sí, shete kos ku ta un abominashon p'E:"
6,17,"wowonan altanero, un lenga mentiroso, i mannan ku ta drama sanger inosente,"
6,18,"un kurason ku ta plania maldat, pianan ku ta lihé pa kore hasi maldat,"
6,19,"un testigu falsu ku ta papia mentira, i esun ku ta sembra desunion entre rumannan."
6,20,"Mi yu, warda e mandamentu di bo tata, i no bandoná e siñansa di bo mama;"
6,21,"mara nan kontinuamente riba bo kurason, mara nan rònt di bo garganta."
6,22,"Ora bo ta riba kaminda, nan lo guiabo; ora bo ta drumi, nan lo kuidabo; i ora bo lanta, nan lo papia ku bo."
6,23,"Pasobra e mandamentu ta un lampi, i e siñansa ta lus; i e reprendementunan di disiplina ta e kaminda di bida,"
6,24,"pa wardabo for di e muhé malbado, for di e labiamentu di e adúltera."
6,25,"No deseá su bunitesa den bo kurason, ni lagu'é garabo ku su klèp di wowo."
6,26,"Pasobra pa kousa di un prostituta un hòmber ta wòrdu rebahá te na un pida pan; i un adúltera ta yag riba un bida presioso."
6,27,"Un hòmber por tuma kandela den su bus sin kima su paña?"
6,28,"Of un hòmber por kana riba karbon kayente sin kima su pia?"
6,29,"Asina ta pasa ku esun ku drumi ku esposa di su próhimo; esun ku mishi kuné no ta keda sin haña kastigu."
6,30,"Hende no ta despresiá un ladron si e hòrta pa yena su barika, ora ku e tin hamber;"
6,31,"ma ora ku e wòrdu hañá ta hòrta, e mester paga bèk shete bes mas tantu; e mester duna tur loke tin den su kas."
6,32,"Esun ku kometé adulterio ku un muhé ta falta komprendementu; esun ku hasi esaki ta kaba ku su mes."
6,33,"Herida i desonor e lo haña, i su reproche lo no wòrdu kitá nunka."
6,34,"Pasobra yalursheit ta lanta furia di un hòmber; e lo no tin miserikòrdia riba e dia di vengansa."
6,35,"E lo no aseptá ningun sorto di kompensashon, i lo no kalma, ni maske kuantu regalo bo dun'é."
7,1,"Mi yu, warda mi palabranan, i warda mi mandamentunan manera tesoro den bo."
7,2,"Warda mi mandamentunan i biba, i mi siñansa manera bo pret'i wowo."
7,3,"Mara nan na bo dedenan; skirbi nan riba tabla di bo kurason."
7,4,"Bisa sabiduria: \"Bo ta mi ruman muhé,\" i yama komprendementu bo amigu íntimo,"
7,5,"pa nan wardabo for di e adúltera, for di e muhé stranhero ku ta labia ku su palabranan."
7,6,"Pasobra na bentana di mi kas mi tabata wak dor di yalusí,"
7,7,"i mi a mira entre e simpelnan, mi a ripará entre e hobennan, un hoben ku falta komprendementu"
7,8,"ta pasa den e kaya pegá ku e skina, kaminda e muhé ta biba; i el a kohe kaminda pa e kas"
7,9,"den skuritu, ora nochi ta sera, mei anochi i den skuridat."
7,10,"I ata un muhé ta sali kontr'é, bistí manera prostituta, i ku astusia den su kurason."
7,11,"E ta un hasidó di beheit i ta rebelde; su pianan no ta para na su kas."
7,12,"Tin biaha e ta den kaya, otro biaha at'é riba plenchi ta lur na tur skina."
7,13,"Asina e ta gara e hoben i ta sunch'é, i ku kara seku e ta bis'é:"
7,14,"\"Mi a primintí di ofresé sakrifisionan di pas; awe mi a kumpli ku mi promesanan."
7,15,"Pesei mi a sali pa kontrabo, pa ansiosamente buskabo pa mira, i mi a hañabo."
7,16,"Mi a drecha mi kama ku paña di lino fini di tur koló for di Egipto."
7,17,"Mi a sprèngu mi kama ku mirra, aloé i kané."
7,18,"Ban, laga nos bebe di amor te ora dia habri; laga nos gosa di amor."
7,19,"Pasobra mi esposo no ta na kas; el a bai hasi un biahe largu;"
7,20,"el a bai ku un saku di plaka den su man; te dia ku luna ta yen e ta bin kas.\""
7,21,"Ku su kantidat di palabranan e ta konvens'é; ku su labiamentu e ta sedusié."
7,22,"Mesora e hoben ta bai su tras, manera un buey ta bai pa wòrdu matá, manera un bobo mará na kadena,"
7,23,"te ora ku un flecha traspasá su higra; manera un parha ta pura bai na trampa, asina e no sa ku esaki lo kost'é su bida."
7,24,"Pesei awor, mi yu hòmbernan, skuchami, i paga atenshon na e palabranan di mi boka."
7,25,"No laga bo kurason desviá bai den su kamindanan; no dwal bai den su berehanan."
7,26,"Pasobra hopi ta e víktimanan ku el a bent'abou, i na gran kantidat, tur esnan ku el a mata."
7,27,"Su kas ta e kaminda pa Seol, ku ta baha bai na e kambernan di morto."
8,1,"Sabiduria no ta yama? I komprendementu no ta halsa su bos?"
8,2,"Riba e lugánan haltu banda di kaminda, kaminda e berehanan ta krusa otro, e ta bai para;"
8,3,"banda di e portanan, na entrada di e stat, na entrada di e portanan, e ta grita na bos haltu:"
8,4,"\"Na boso, O hòmbernan, mi ta yama, i mi bos ta dirigí na e yunan di hende."
8,5,"O boso, simpelnan, diserní prudensia, i boso, bobonan, diserní sabiduria."
8,6,"Skucha, pasobra lo mi papia kosnan ekselente; i lo mi habri mi lepnan pa papia loke ta korekto."
8,7,"Pasobra mi boka lo papia bèrdat, i maldat ta abominashon pa mi lepnan."
8,8,"Tur e palabranan di mi boka ta hustu; no tin nada trosí ni pèrvèrso den nan."
8,9,"Nan tur ta masha kla pa esun ku ta komprendé, i korekto pa esnan ku tin konosementu."
8,10,"Risibí mi instrukshon, i no plata, i mas bien konosementu ku oro puru."
8,11,"Pasobra sabiduria ta mihó ku rubí, i tur loke hende por deseá no ta di kompará kuné."
8,12,"\"Ami, sabiduria, ta biba huntu ku prudensia, i mi ta haña konosementu i prudensia."
8,13,"E temor di SEÑOR ta pa odia maldat; orguyo, arogansia i mal kaminda, i un boka pèrvèrso, mi ta odia."
8,14,"Konseho ta di mi, i sabiduria sano; ami ta komprendementu; poder ta di mi."
8,15,"Pa medio di mi reinan ta reina, i gobernantenan ta determiná hustisia."
8,16,"Pa medio di mi prensnan ta goberná, i nobelnan tambe, tur ku ta huzga ku rektitut."
8,17,"Mi ta stima esnan ku ta stimami; i esnan ku buskami ku diligensia lo hañami."
8,18,"Rikesa i onor ta serka mi, rikesa bèrdadero i hustisia."
8,19,"Mi fruta ta mihó ku oro, sí, mihó ku oro fini, i loke mi ta produsí ta mihó ku plata puru."
8,20,"Mi ta kana den e kaminda di hustisia, meimei di e berehanan di huisio,"
8,21,"pa mi por hasi esnan ku ta stimami eredá rikesa, pa mi por yena nan lugánan-di-warda-tesoro."
8,22,"\"SEÑOR a kreami na prinsipio di Su kaminda, promé ku Su obranan di promé aya."
8,23,"For di etèrnidat mi tabata stablesí, for di prinsipio, promé ku tera tabata eksistí."
8,24,"Tempu ku no tabatin profundidatnan mi a nase, tempu ku no tabatin fuentenan ku abundansia di awa."
8,25,"Promé ku e serunan a wòrdu poní na nan lugá, promé ku e seritunan mi a nase;"
8,26,"tempu ku E no a traha tera ainda, ni e sabananan, ni e prinsipio di stòf di mundu."
8,27,"Ora ku El a stablesé e shelunan, mi tabat'ei, ora ku El a marka un sírkulo riba superfisio di e profundidat,"
8,28,"ora ku El a stablesé e nubianan aya riba, ora ku El a fortifiká e fuentenan di e profundidat,"
8,29,"ora ku El a pone pa laman su límite, pa e awa no transgresá Su mandamentu, tempu ku El a marka e fundeshinan di tera;"
8,30,"e tempu ei mi tabata na Su lado, manera un trahadó eksperto, i dia tras dia mi tabata Su delisia, regosihando semper Su dilanti,"
8,31,"regosihando den e mundu, Su tera, i mi delisia tabata den e yunan di hende."
8,32,"\"Pesei anto, O yunan, skuchami, pasobra bendishoná ta esnan ku ta warda mi kamindanan."
8,33,"Paga tino na instrukshon i sea sabí, i no neglishá esaki."
8,34,"Bendishoná ta e hende ku ta skuchami, ku dia tras dia ta vigilá na mi portanan, ku ta spera na mi koseinnan-di-porta."
8,35,"Pasobra esun ku hañami, ta haña bida, i ta risibí grasia for di SEÑOR."
8,36,"Ma esun ku peka kontra mi ta hasi daño na su mes alma; tur esnan ku ta odiami ta stima morto.\""
9,1,"Sabiduria a traha su kas, el a kap forma su shete pilarnan;"
9,2,"el a mata su bestianan, el a meskla su biña, tambe el a pone su mesa;"
9,3,"el a manda su kriánan, e ta grita riba e lugánan di mas haltu di e stat:"
9,4,"\"Esun ku ta simpel, lagu'é bin aki!\" Na esun ku ta falta komprendementu e ta bisa:"
9,5,"\"Bin, kome di mi pan, i bebe di e biña ku mi a meskla."
9,6,"Bandoná bobedat i biba, i sigui den e kaminda di komprendementu.\""
9,7,"Esun ku koregí un hasidó di bofon ta trese desonor riba su mes, i esun ku reprendé un malbado, e mes ta keda tur blousá."
9,8,"No reprendé un hasidó di bofon, pa e no odiabo; reprendé un hende sabí, i e lo stimabo."
9,9,"Duna instrukshon na un hende sabí, i e lo bira mas sabí ainda; siña un hende hustu, i e lo krese den siñansa."
9,10,"E temor di SEÑOR ta e prinsipio di sabiduria, i e konosementu di Esun Santu ta komprendementu."
9,11,"Pasobra pa medio di mi bo dianan lo wòrdu multipliká, i añanan lo wòrdu añadí na bo bida."
9,12,"Si bo ta sabí, ta pa bo mes bo ta sabí, ma si bo hasi bofon, ta bo so lo karga esaki."
9,13,"Un muhé bobo ta hasi beheit; e ta sin tino, e no sa nada."
9,14,"E ta sinta na entrada di su kas, riba un asiento na e lugánan mas haltu di e stat,"
9,15,"yamando esnan ku ta pasa, kendenan ta hasi nan berehanan stret:"
9,16,"\"Laga tur ku ta sin tino bin akinan,\" i na esun ku falta komprendementu e ta bisa:"
9,17,"\"Awa hòrtá ta dushi, i pan komí na sekreto ta agradabel.\""
9,18,"Ma e no sa ku e mortonan ta einan, ku su invitadonan ta den e profundidatnan di Seol."
10,1,"E proverbionan di Salomon: Un yu sabí ta hasi su tata kontentu, ma un yu bobo ta un tristesa pa su mama."
10,2,"Tesoronan hañá ku maldat no ta duna probecho, ma hustisia ta libra for di morto."
10,3,"SEÑOR lo no pèrmití pa e hustu pasa hamber, ma deseo di e malbado E ta tira un banda."
10,4,"Esun ku traha ku man negligente ta bira pober, ma man di e balente ta hasi riku."
10,5,"Esun ku rekohé den zomer ta un yu sabí, ma esun ku drumi den tempu di kosecha ta un yu ku ta kousa bèrguensa."
10,6,"Tin bendishon riba kabes di e hustu, ma violensia ta tapa boka di e malbado."
10,7,"Rekuèrdo di e hustu ta bendishoná, ma nòmber di e malbado lo putri."
10,8,"Esun sabí di kurason lo aseptá mandamentunan, ma un bobo ku ta papia hopi lo wòrdu bentá abou."
10,9,"Esun ku kana den rektitut ta kana konfiadamente, ma esun ku pèrvèrtí su kamindanan lo wòrdu deskubrí."
10,10,"Esun ku kinipí wowo ta kousa problema, i un bobo ku ta papia hopi lo wòrdu bentá abou."
10,11,"Boka di e hustu ta un fuente di bida, ma violensia ta tapa boka di e malbado."
10,12,"Odio ta lanta pleitu, ma amor ta tapa tur piká."
10,13,"Sabiduria ta wòrdu hañá riba lep di esun ku tin komprendementu, ma bara ta pa lomba di esun ku falta komprendementu."
10,14,"E hende sabí ta montoná sabiduria, ma boka di e bobo ta destrukshon serkano."
10,15,"Rikesa di e hende riku ta su fòrti; destrukshon di e pobernan ta nan pobresa."
10,16,"Labor di e hustu ta kondusí na bida, fruta di e malbado ta kondusí na kastigu."
10,17,"Esun ku tene kuenta ku instrukshon ta riba e bereha di bida, ma esun ku rechasá reprendementu ta kana dwal."
10,18,"Esun ku skonde odio tin lepnan mentiroso, i esun ku plama kalumnia ta un bobo."
10,19,"Ora tin hopi papiamentu, piká no ta falta, ma esun ku frena su lepnan ta sabí."
10,20,"Lenga di e hustu ta manera plata puru; kurason di e malbado ta di poko balor."
10,21,"Lepnan di e hustu ta alimentá hopi hende, ma e bobo ta muri pa falta di komprendementu."
10,22,"Ta e bendishon di SEÑOR ta hasi riku, i E no ta agregá tristesa na djé."
10,23,"Meskos ku hasimentu di maldat ta dibertishon pa e malbado, asina sabiduria ta pa un hende di komprendementu."
10,24,"Loke e malbado ta teme lo bin riba djé, i deseo di e hustu lo wòrdu duná na djé."
10,25,"Ora warwarú pasa, e malbado no t'ei mas, ma e hustu tin un fundeshi etèrno."
10,26,"Manera binager ta pa djente i huma pa wowo, asina e floho ta pa esnan ku ta mand'é."
10,27,"E temor di SEÑOR ta prolongá bida, ma añanan di e malbado lo wòrdu hasí kòrtiku."
10,28,"E speransa di e hustu ta alegria, ma e ekspektativa di e malbado lo peresé."
10,29,"E kaminda di SEÑOR ta un fortalesa pa e rekto, ma e lo ta destrukshon pa e hasidónan di inikidat."
10,30,"E hustu nunka lo wòrdu moví, ma e malbado lo no biba den e tera."
10,31,"Boka di e hustu ta produsí sabiduria, ma lenga pèrvèrso lo wòrdu kòrtá afó."
10,32,"Lepnan di e hustu ta produsí loke ta aseptabel, ma boka di e malbado, loke ta pèrvèrso."
11,1,"Un balansa engañoso ta abominashon pa SEÑOR, ma un peso hustu ta Su delisia."
11,2,"Ora ku orguyo bin, desonor tambe ta bin, ma sabiduria ta serka e umildenan."
11,3,"Integridat di e rektonan lo guia nan, ma pèrvèrsidat di e traidónan lo destruí nan."
11,4,"Rikesa no ta di probecho den e dia di rabia, ma hustisia ta libra for di morto."
11,5,"Hustisia di e hende perfekto lo dirigí su kaminda, ma e malbado lo kai pa medio di su mes maldat."
11,6,"Hustisia di e hendenan rekto lo libra nan, ma e traidónan lo wòrdu atrapá den nan mes golosidat."
11,7,"Ora ku un hende malbado muri, su ekspektativa lo peresé, i e speransa di hende inhustu ta peresé."
11,8,"E hustu ta wòrdu librá for di tribulashon, ma e malbado ta tuma su lugá."
11,9,"Un hipokrít ta destruí su próhimo ku su boka, ma pa medio di sabiduria e hustu lo wòrdu librá."
11,10,"Ora ta bai bon ku e hustu, e stat ta regosihá; i ora ku e malbado peresé tin gritu di alegria."
11,11,"Pa medio di e bendishon di e hendenan rekto e stat ta wòrdu halsá, ma pa medio di boka di e malbado e ta keda trastorná."
11,12,"Esun ku despresiá su próhimo ta falta huisio, ma un hende ku komprendementu ta keda ketu."
11,13,"Esun ku ta kana hasi redu ta saka sekreto, ma esun ku ta di konfia ta tapa e asunto."
11,14,"Kaminda no tin guiansa, e pueblo ta kai, ma kaminda tin hopi konsehero tin viktoria."
11,15,"Esun ku para bòrg pa un stranhero siguramente lo sufri pa esei, ma esun ku no ta gusta para bòrg lo ta sigur."
11,16,"Un muhé amabel ta optené onor, i hòmbernan violento ta optené rikesa."
11,17,"E hende miserikòrdioso ta hasi bon na su mes alma, ma e hende kruel ta tormentá su mes karni."
11,18,"E malbado ta risibí pago engañoso, ma esun ku sembra hustisia ta haña un rekompensa bèrdadero."
11,19,"Esun ku para firme den hustisia lo optené bida, i esun ku sigui maldat lo kousa su mes morto."
11,20,"Esnan ku ta di kurason pèrvèrso ta un abominashon pa SEÑOR, ma esnan perfekto den nan kaminda ta Su delisia."
11,21,"Siguramente e hende malbado lo no keda sin kastigu, ma e desendientenan di e hustu lo wòrdu librá."
11,22,"Manera un renchi di oro den snùit di porko, asina un muhé bunita sin diskreshon ta."
11,23,"Deseo di e hustu ta resultá den kos bon so, ma ekspektativa di e malbado ta resultá den furia so."
11,24,"Tin ku ta repartí i tòg ta haña mas; tin ku ta retené mas di loke ta hustu, ma tòg ta resultá den pobresa."
11,25,"E hende generoso lo prosperá, i esun ku duna di bebe tambe lo haña di bebe."
11,26,"Esun ku tene mainshi atras, pueblo lo maldishon'é, ma bendishon lo ta riba kabes di esun ku ta bende mainshi."
11,27,"Esun ku diligentemente buska loke ta bon ta buska fabor, ma esun ku buska maldat, maldat lo bin riba djé."
11,28,"Esun ku konfia den su rikesa lo kai, ma e hustu lo floresé manera blachi bèrdè."
11,29,"Esun ku tormentá su mes kas lo eredá bientu, i e bobo lo ta sirbidó di esun ku ta sabí di kurason."
11,30,"Fruta di e hustu ta un palu di bida, i esun ku ta sabí ta gana alma."
11,31,"Si e hustu wòrdu rekompensá riba tera, kuantu mas e malbado i e pekadó!"
12,1,"Esun ku ta stima disiplina ta stima konosementu, ma esun ku ta odia reprendementu ta bobo."
12,2,"Un bon hende lo risibí grasia serka SEÑOR, ma un hende ku plania maldat E lo kondená."
12,3,"Un hende lo no wòrdu stablesí pa medio di maldat, ma rais di e hustu nunka lo no wòrdu moví."
12,4,"Un muhé birtuoso ta e korona di su esposo, ma e muhé ku ta kousa bèrguensa ta manera putrimentu den su wesunan."
12,5,"E pensamentunan di e hustunan ta korekto, ma e konsehonan di e malbadonan ta engañoso."
12,6,"E palabranan di e malbadonan ta skonde warda pa drama sanger, ma boka di e hustunan lo libra nan."
12,7,"E malbadonan ta wòrdu trastorná i no t'ei mas, ma kas di e hustunan lo permanesé."
12,8,"Un hende lo wòrdu elogiá segun su sabiduria, ma un hende di kurason pèrvèrso lo wòrdu despresiá."
12,9,"Mihó ta esun ku ta wòrdu menospresiá, i tòg tin un sirbidó, ku esun ku ta hasi su mes grandi, i tin falta di pan."
12,10,"Un hende hustu ta kuida bida di su bestia, ma kompashon di e malbadonan ta kruel."
12,11,"Esun ku kultivá su tera lo tin pan na kantidat, ma esun ku kore tras di banidat tin falta di komprendementu."
12,12,"E malbado ta deseá e botín di hende malbado, ma rais di e hustunan ta duna fruta."
12,13,"Un hende malbado ta kai den trampa dor di transgreshon di su lepnan, ma e hustu lo skapa for di tribulashon."
12,14,"Un hende lo wòrdu sasiá ku bondat dor di e fruta di su boka, i e echonan di man di un hende lo bolbe bèk na djé."
12,15,"E kaminda di un bobo ta korekto den su mes bista, ma un hende sabí ta esun ku ta skucha konseho."
12,16,"Rabia di un bobo ta keda riparabel mesora, ma un hende prudente no ta hiba insulto na kuenta."
12,17,"Esun ku ta papia bèrdat ta konta loke ta korekto, ma un testigu falsu ta papia mentira."
12,18,"Tin hende ta papia sin pensa, manera hinká di spada, ma lenga di hende sabí ta trese kuramentu."
12,19,"Lepnan ku ta papia bèrdat lo ta stablesí pa semper, ma un lenga mentiroso ta pa un momento so."
12,20,"Tin engaño den kurason di esnan ku ta plania maldat, ma konseheronan di pas tin goso."
12,21,"Lo no pasa nada malu ku e hustu, ma e malbadonan ta yen di problema."
12,22,"Lepnan mentiroso ta un abominashon pa SEÑOR, ma esnan ku ta trata ku fieldat ta Su delisia."
12,23,"Un hende prudente ta keda ketu tokante di su konosementu, ma kurason di bobonan ta proklamá lokura."
12,24,"Man di e hende balente lo goberná, ma negligensia ta hiba na trabou fòrsá."
12,25,"Ansha den kurason di hende ta hasié abatí, ma un bon palabra ta hasié kontentu."
12,26,"E hustu ta un guia pa su próhimo, ma kaminda di e malbadonan ta hasi nan kana dwal."
12,27,"E floho no ta hasa loke el a kohe ku yagmentu, ma diligensia ta e poseshon presioso di hende."
12,28,"Den e kaminda di hustisia tin bida, i den e kaminda ei no tin morto."
13,1,"Un yu sabí ta aseptá disiplina di su tata, ma un hasidó di bofon no ta hasi kaso di reprendementu."
13,2,"Un bon hende ta kome bon for di e fruta di su boka, ma deseo di e traidó ta violensia."
13,3,"Esun ku warda su boka ta preservá su bida, ma esun ku habri su boka hanchu ta kaba na ruina."
13,4,"Alma di e hende floho ta antohá i no ta haña nada, ma alma di e hende balente ta keda satisfecho."
13,5,"Un hende hustu ta odia mentira, ma un hende malbado ta aktua na un manera repugnante i bèrgonsoso."
13,6,"Hustisia ta warda esun ku su kaminda ta perfekto, ma maldat ta trastorná e pekadó."
13,7,"Tin ku ta pretendé di ta riku, ma no tin nada; otro ta pretendé di ta pober, ma tin gran rikesa."
13,8,"Preis di reskate pa bida di un hende ta su rikesa, ma e pober no ta tende ningun amenasa."
13,9,"Lus di e hustu ta briya kla, ma lampi di e malbado ta paga."
13,10,"Orguyo ta okashoná pleitu so, ma sabiduria ta ku esnan ku ta aseptá konseho."
13,11,"Rikesa hañá dor di engaño lo mengua, ma esun ku rekohé dor di trabou ta oumentá esaki."
13,12,"Speransa posponí ta hasi e kurason sinti malu, ma deseo kumplí ta un palu di bida."
13,13,"Esun ku despresiá instrukshon lo paga pesei, ma esun ku teme e mandamentu lo wòrdu rekompensá."
13,14,"Siñansa di e hende sabí ta un fuente di bida, pa evitá e trampanan di morto."
13,15,"Bon komprendementu ta produsí grasia, ma kaminda di e transgresornan ta duru."
13,16,"Tur hende prudente ta trata ku konosementu, ma un bobo ta manifestá lokura."
13,17,"Un mensahero malbado ta kai den atversidat, ma un embahador fiel ta trese kuramentu."
13,18,"Pobresa i bèrguensa lo bin riba esun ku neglishá instrukshon, ma esun ku hasi kaso di korekshon lo wòrdu onrá."
13,19,"Deseo kumplí ta agradabel pa e alma, ma pa apartá su mes for di maldat ta un abominashon pa e bobonan."
13,20,"Esun ku anda ku hende sabí lo ta sabí, ma un kompañero di hende bobo lo sufri daño."
13,21,"Atversidat ta pèrsiguí pekadónan, ma e hustunan lo wòrdu rekompensá ku prosperidat."
13,22,"Un bon hende ta laga un erensia pa yunan di su yunan, i rikesa di e pekadó ta wardá pa e hustu."
13,23,"Tin abundansia di kuminda den kunuku di e pober, ma esei ta bai pèrdí pa falta di hustisia."
13,24,"Esun ku laga di uza bara ta odia su yu, ma esun ku ta stim'é ta disiplin'é for di tempran."
13,25,"E hustu tin sufisiente pa satisfasé su apetit, ma stoma di e malbadonan ta pidi ketu bai."
14,1,"E muhé sabí ta traha su kas, ma esun bobo ta bash'é abou ku su mes man."
14,2,"Esun ku ta kana den rektitut ta teme SEÑOR, ma esun ku ta pèrvèrso den su kamindanan ta despresi'E."
14,3,"Den boka di e bobo tin un bara pa su lomba, ma lepnan di e sabínan lo preservá nan."
14,4,"Kaminda no tin buey, stal ta keda limpi, ma dor di forsa di buey tin gran abundansia."
14,5,"Un testigu fiel no ta gaña, ma un testigu falsu ta papia mentira."
14,6,"Un hasidó di bofon ta buska sabiduria i no ta hañ'é, ma konosementu ta fasil pa esun ku tin komprendementu."
14,7,"Bandoná e presensia di un hende bobo, sino lo bo no diserní palabranan di konosementu."
14,8,"Sabiduria di e prudente ta pa komprendé su kaminda, ma bobedat di e bobonan ta engaño."
14,9,"Hende bobo ta hasi bofon di piká, ma e fabor di Dios ta biba meimei di e rektonan."
14,10,"E kurason konosé su mes amargura, i un deskonosí no ta kompartí den su goso."
14,11,"Kas di e malbadonan lo wòrdu destruí, ma tènt di e rektonan lo floresé."
14,12,"Tin un kaminda ku ta parse bon den bista di hende, ma su fin ta e kaminda di morto."
14,13,"Asta den harimentu kurason por tin doló, i goso por kaba na pena."
14,14,"Esun ku ta infiel den su kurason lo fada di su mes kamindanan, ma un bon hende lo keda satisfecho ku esun di djé."
14,15,"E hende simpel ta kere tur kos, ma e hòmber prudente ta wak bon unda e ta bai."
14,16,"Un hende sabí ta kouteloso, i ta apartá su mes for di maldat, ma e bobo ta arogante i sin kuidou."
14,17,"Un hende ku ta rabia lihé ta hasi ko'i bobo, i un hende ku mal intenshon ta wòrdu odiá."
14,18,"E simpelnan ta eredá lokura, ma e prudentenan ta koroná ku konosementu."
14,19,"E malbadonan lo bùig pa e bonnan, i e impionan lo bùig na e portanan di hende hustu."
14,20,"E pober ta wòrdu odiá asta dor di su bisiña, ma e riku tin hopi amigu."
14,21,"Esun ku despresiá su próhimo ta hasi piká, ma esun ku tin miserikòrdia di e pobernan ta felis."
14,22,"Esnan ku ta plania maldat no ta kana dwal? Ma lo tin miserikòrdia i bèrdat pa esnan ku ta plania bondat."
14,23,"Den tur trabou tin ganashi, ma djis papia ku boka so ta kondusí na pobresa."
14,24,"Korona di e sabínan ta nan rikesa, ma bobedat di e bobonan ta lokura."
14,25,"Un testigu bèrdadero ta salba bidanan, ma esun ku papia mentira ta traishonero."
14,26,"Den e temor di SEÑOR tin konfiansa fuerte, i su yunan lo tin un lugá di refugio."
14,27,"E temor di SEÑOR ta un fuente di bida, pa evitá e trampanan di morto."
14,28,"Un poblashon grandi ta gloria di un rei, ma skarsedat di hende ta ruina di un prens."
14,29,"Esun ku no ta rabia lihé tin gran komprendementu, ma esun ku ta rabia lihé ta halsa bobedat."
14,30,"Un kurason trankil ta bida pa e kurpa, ma envidia ta putrimentu di wesu."
14,31,"Esun ku oprimí e pober ta insultá Esun ku a trah'é, ma esun ku tene miserikòrdia di esun den nesesidat ta onr'E."
14,32,"E malbado ta keda bentá abou den su maldat, ma e hustu tin un refugio na ora di su morto."
14,33,"Sabiduria ta reposá den kurason di esun ku tin komprendementu, i asta entre e bobonan e ta hasi su mes konosí."
14,34,"Hustisia ta halsa un nashon, ma piká ta un bèrguensa pa kualke nashon."
14,35,"Rei tin delisia den un sirbidó sabí, ma su rabia ta kontra esun ku ta kousa bèrguensa."
15,1,"Un kontesta suave ta kita rabia, ma un palabra skèrpi ta lanta rabia."
15,2,"Lenga di e sabínan ta uza konosementu korektamente, ma boka di e bobonan ta brota lokura."
15,3,"E wowonan di SEÑOR ta tur kaminda, vigilando malu i bon."
15,4,"Un lenga suave ta un palu di bida, ma pèrvèrsidat den djé ta kibra e spiritu."
15,5,"Un bobo ta despresiá disiplina di su tata, ma esun ku aseptá reprendementu ta prudente."
15,6,"Den kas di e hustu tin hopi rikesa, ma den ganashi di e malbado tin problema."
15,7,"Lepnan di e sabínan ta plama konosementu, ma kurason di e bobonan no ta hasi asina."
15,8,"Sakrifisio di e malbadonan ta abominashon pa SEÑOR, ma orashon di e rektonan ta Su delisia."
15,9,"Kaminda di e malbado ta abominashon pa SEÑOR, ma E ta stima esun ku ta sigui hustisia."
15,10,"Disiplina severo ta pa esun ku bandoná e kaminda; esun ku ta odia reprendementu lo muri."
15,11,"Seol i Abadon ta dilanti di SEÑOR, kuantu mas e kurasonnan di hende!"
15,12,"Un hasidó di bofon no ta stima esun ku reprend'é, ni e lo no bai serka e sabínan."
15,13,"Un kurason alegre ta hasi kara kontentu, ma ora ku e kurason ta tristu, e spiritu ta kibrá."
15,14,"Kurason di esun ku tin komprendementu ta buska konosementu, ma boka di e bobo ta alimentá su mes ku lokura."
15,15,"Tur e dianan di esun ku ta afligí ta malu, ma esun di kurason kontentu semper tin fiesta."
15,16,"Mihó djis un tiki, ku e temor di SEÑOR, ku gran tesoro, i problema huntu kuné."
15,17,"Mihó un tayó di bèrdura kaminda tin amor, ku un toro gòrdá i odio huntu kuné."
15,18,"Un hende ku ta rabia lihé ta lanta pleitu, ma esun ku no ta rabia lihé ta kalma pleitu."
15,19,"Kaminda di e floho ta manera un trankera di sumpiña, ma bereha di e rektonan ta un kaminda grandi."
15,20,"Un yu hòmber sabí ta hasi su tata kontentu, ma un hòmber bobo ta despresiá su mama."
15,21,"Bobedat ta alegria pa esun ku falta komprendementu, ma un hende di komprendementu ta kana den rektitut."
15,22,"Pa falta di konseho plannan ta frakasá, ma ku hopi konsehero nan ta wòrdu lográ."
15,23,"Un hende tin alegria ora ku e duna un bon kontesta, i ki bon ta un palabra duná na ora!"
15,24,"E bereha di bida ta subi bai ariba pa esun sabí, asina ku e por keda leu for di Seol abou."
15,25,"SEÑOR lo destruí kas di e orguyosonan, ma E lo stablesé frontera di e biuda."
15,26,"Plannan di maldat ta un abominashon pa SEÑOR, ma palabranan agradabel ta puru."
15,27,"Esun ku ta haragan pa ganashi ta tormentá su mes kas, ma esun ku ta odia plaka pasá bou di mesa lo biba."
15,28,"Kurason di e hustu ta studia bon kon pa kontestá, ma for di boka di e malbadonan ta brota maldat."
15,29,"SEÑOR ta leu for di e malbadonan, ma E ta tende orashon di e hustunan."
15,30,"Wowo ku ta briya ta alegrá kurason; bon notisia ta hasi wesu salú."
15,31,"Orea ku ta skucha reprendementu di bida lo biba meimei di e sabínan."
15,32,"Esun ku neglishá disiplina ta despresiá su mes alma, ma esun ku skucha reprendementu ta atkirí komprendementu."
15,33,"E temor di SEÑOR ta instrukshon pa sabiduria, i promé ku onor ta bin umildat."
16,1,"E plannan di kurason ta pertenesé na hende, ma e kontesta di lenga ta bin di SEÑOR."
16,2,"Tur e kamindanan di un hende ta limpi den su mes bista, ma SEÑOR ta pisa e motibunan."
16,3,"Enkomendá bo obranan na SEÑOR, i bo plannan lo wòrdu stablesí."
16,4,"SEÑOR a traha tur kos ku un propósito, sí, asta e malbado pa e dia di kalamidat."
16,5,"Kada hende ku ta orguyoso di kurason ta un abominashon pa SEÑOR; siguramente e lo no keda sin kastigu."
16,6,"Pa medio di miserikòrdia i bèrdat inikidat ta wòrdu ekspiá, i pa medio di e temor di SEÑOR hende ta keda leu for di maldat."
16,7,"Ora ku un hende su kaminda ta agradá SEÑOR, E ta pone asta su enemigunan keda na pas kuné."
16,8,"Mihó un tiki ku hustisia, ku gran entrada ku inhustisia."
16,9,"E mente di un hende ta plania su kaminda, ma SEÑOR ta dirigí su pasonan."
16,10,"Un sentensia dibino ta riba lep di rei; su boka no mester faya ora ku e ta huzga."
16,11,"Peso i balansa hustu ta di SEÑOR, tur e piedranan-pa-pisa, ku ta den e saku, ta Su obra."
16,12,"Ta un abominashon pa reinan hasi maldat, pasobra un trono ta wòrdu stablesí riba hustisia."
16,13,"Lepnan hustu ta e delisia di reinan, i nan ta stima esun ku ta papia loke ta korekto."
16,14,"Rabia di un rei ta manera mensaheronan di morto, ma un hende sabí lo kalma esaki."
16,15,"Den e lus riba kara di rei tin bida, i su grasia ta manera un nubia di awaseru di primavera."
16,16,"Kuantu mas mihó ta pa haña sabiduria ku pa haña oro! I pa haña komprendementu ta di preferá riba plata."
16,17,"Kaminda grandi di e rektonan ta: pa apartá bo mes for di maldat; esun ku paga tino kon e ta kana ta preservá su alma."
16,18,"Orguyo ta bin promé ku destrukshon, i un spiritu arogante promé ku kaída."
16,19,"Ta mihó pa ta di un spiritu umilde huntu ku e umildenan, ku parti botín ku e orguyosonan."
16,20,"Esun ku paga tino na e palabra lo haña bondat, i bendishoná ta esun ku ta konfia den SEÑOR."
16,21,"Esun di kurason sabí lo wòrdu yamá prudente, i palabranan agradabel ta promové konosementu."
16,22,"Komprendementu ta un fuente di bida pa esun ku tin é, ma e disiplina di hende bobo ta bobedat."
16,23,"Kurason di un hende sabí ta guia su boka, i su lepnan ta papia ku konosementu."
16,24,"Palabranan agradabel ta manera un panal di miel, dushi pa alma i kuramentu pa wesu."
16,25,"Tin un kaminda ku ta parse bon den bista di hende, ma su fin ta e kaminda di morto."
16,26,"Apetit di un trahadó ta traha p'é, pasobra su boka ta obligu'é."
16,27,"Un hende pèrvèrso ta koba saka maldat, i su palabranan ta manera un kandela tur na flam."
16,28,"Un hende pèrvèrso ta sembra pleitu, i un hasidó di redu ta separá amigunan íntimo."
16,29,"Un hende violento ta tenta su próhimo, i ta hib'é den un kaminda ku no ta bon."
16,30,"Esun ku kinipí ku su wowo ta hasi asina pa plania kosnan pèrvèrso; esun ku primi su lepnan riba otro tin mal intenshon."
16,31,"Kabei blanku ta un korona di gloria; den e kaminda di hustisia e ta wòrdu hañá."
16,32,"Esun ku no ta rabia lihé ta mihó ku e poderoso, i esun ku ta goberná su spiritu ta mihó ku esun ku ta kapturá un stat."
16,33,"Lòt ta wòrdu tirá den skochi, ma SEÑOR ta Esun ku ta disidí tur kos."
17,1,"Mihó un pida pan seku, ku trankilidat, ku un kas yen di ko'i kome, ku pleitamentu."
17,2,"Un sirbidó sabí lo goberná riba un yu ku ta kousa bèrguensa, i e lo tin parti den e erensia huntu ku e rumannan."
17,3,"Wea pa dirti metal ta pa plata, i fòrnu ta pa oro, ma ta SEÑOR ta sonda kurason."
17,4,"Un malbado ta skucha na lepnan engañoso; i un gañadó ta paga atenshon na lenga malisioso."
17,5,"Esun ku hasi bofon di e hende pober ta insultá Esun ku a trah'é; i esun ku gosa di mira kalamidat lo no keda sin kastigu."
17,6,"Nietu ta korona di hende bieu, i gloria di e yunan ta nan mayornan."
17,7,"Palabranan elokuente no ta pas den boka di un hende bobo, muchu menos lepnan mentiroso ta pas pa un prens."
17,8,"Plaka pasá bou di mesa ta manera un talisman den bista di su doño; unda ku e bira, e ta prosperá."
17,9,"Esun ku tapa un transgreshon ta buska amor, ma esun ku ripití un asunto ta separá amigunan íntimo."
17,10,"Un reprendementu ta drenta mas profundo den un hende ku tin komprendementu, ku shen sla den un bobo."
17,11,"Un hende rebelde ta buska solamente maldat, pesei un mensahero kruel lo wòrdu mandá kontra djé."
17,12,"Mihó enfrentá un ber ku nan a hòrta su yunan for di djé, ku enfrentá un bobo den su bobedat."
17,13,"Esun ku paga bon ku malu, maldat lo no bai for di su kas nunka."
17,14,"E kuminsamentu di pleitu ta manera ora dam kibra; pesei, laga e asunto para, promé ku e rementá."
17,15,"Esun ku hustifiká e malbado, i esun ku kondená e hustu, tur dos ta abominashon pa SEÑOR."
17,16,"Ki bal plaka den man di un bobo pa kumpra sabiduria, siendo ku e no tin deseo pa haña esei?"
17,17,"Un amigu ta stima tur ora bai, i un ruman ta nasí pa tempu di atversidat."
17,18,"Un hende ku falta komprendementu ta sera kombenio, i ta para bòrg den presensia di su próhimo."
17,19,"Esun ku stima transgreshon ta stima pleitu, i esun ku traha un porta haltu ta buska destrukshon."
17,20,"Un hende ku kurason engañoso nunka ta haña bondat, i esun ku lenga pèrvèrso ta kai den maldat."
17,21,"Esun ku engendrá un bobo ta engendr'é pa su mes tristesa, i tata di un bobo no tin goso."
17,22,"Un kurason kontentu ta un bon remedi, ma un spiritu abatí ta seka wesu."
17,23,"Un malbado ta aseptá plaka pasá bou di mesa, pa trose e kaminda di hustisia."
17,24,"Sabiduria ta dilanti di esun ku tin komprendementu, ma wowo di un bobo ta dwal te na e finnan di tera."
17,25,"Un yu bobo ta tristesa pa su tata, i amargura pa esun ku a pon'é na mundu."
17,26,"Tampoko no ta bon pa kastigá e hustu, ni pa suta e nobelnan pa nan rektitut."
17,27,"Esun ku midi su palabranan tin konosementu, i esun ku tin un spiritu kalmo ta un hende di komprendementu."
17,28,"Asta un bobo ta pasa pa sabí, ora ku e keda ketu; ora ku e sera su boka, e ta pasa pa un hende prudente."
18,1,"Esun ku isolá su mes ta buska su mes deseo; su furia ta lanta kontra tur sabiduria sano."
18,2,"Un bobo no tin delisia den komprendementu, ma solamente den ekspreshon di su mes opinion."
18,3,"Ora ku un malbado bin, despresio tambe ta bin, i huntu ku desonor ta bin reproche."
18,4,"E palabranan di boka di un hende ta awa hundu, i e fuente di sabiduria ta un roi ku ta brota."
18,5,"No ta bon pa duna un malbado preferensia, ni pa laga un hustu kai na ora di huisio."
18,6,"E lepnan di un bobo ta trese pleitu, i su boka ta pidi sla."
18,7,"E boka di un bobo ta su ruina, i su lepnan ta un trampa pa su alma."
18,8,"E palabranan di un hasidó di redu ta manera kuminda di boka dushi, i nan ta baha bai te den e partinan di mas paden di hende."
18,9,"Tambe esun ku ta floho den su trabou ta ruman di esun ku ta destruí."
18,10,"E nòmber di SEÑOR ta un toren fuerte; e hustu ta kore drenta den djé i ta sigur."
18,11,"E rikesa di un hende riku ta su stat fortifiká, i manera muraya haltu den su mes imaginashon."
18,12,"Promé ku su kaída kurason di un hende ta halsa su mes, ma umildat ta bin promé ku onor."
18,13,"Esun ku rospondé promé ku e skucha, esei ta bobedat i bèrguensa p'é."
18,14,"E spiritu di un hende ta sosten'é den su malesa, ma ken por soportá un spiritu abatí?"
18,15,"Kurason di e hende prudente ta atkirí konosementu, i orea di e hende sabí ta buska konosementu."
18,16,"Regalo di un hende ta habri kaminda p'é, i ta hib'é dilanti di hòmbernan grandi."
18,17,"Esun ku ta promé pa pleita su kaso ta parse hustu, te ora ku un otro bin interogu'é."
18,18,"Tiramentu di lòt ta pone fin na pleitu, i ta tene e poderosonan separá for di otro."
18,19,"Un ruman ofendí ta mas difisil pa gana ku un stat fortifiká, i pleitu ta manera baranan di un kastel."
18,20,"Barika di un hende lo keda satisfecho ku e fruta di su boka; e lo keda satisfecho ku e produkto di su lepnan."
18,21,"Morto i bida ta den e poder di lenga, i esnan ku stima esaki lo kome su fruta."
18,22,"Esun ku haña un esposa ta haña algu bon, i ta risibí fabor for di SEÑOR."
18,23,"E pober ta papia ku rogamentu, ma e riku ta rospondé brutu."
18,24,"Un hende ku tin hopi amigu por yega na ruina, ma tin un amigu ku ta mas pegá ku un ruman."
19,1,"Mihó un hende pober ku ta kana den su integridat, ku un hende ku tin boka pèrvèrso i ta bobo tambe."
19,2,"Tampoko no ta bon pa hende ta sin konosementu; i esun ku ta purá ku su pianan ta peka."
19,3,"Lokura di un hende ta ruiná su kaminda, i den su kurason e ta bira razu kontra SEÑOR."
19,4,"Rikesa ta trese hopi amigu, ma amigu di un hende pober ta bandon'é."
19,5,"Un testigu falsu no ta keda sin kastigu, i esun ku ta papia mentira no ta skapa."
19,6,"Hopi ta esnan ku ta buska fabor di hende generoso, i tur hende ta amigu di esun ku ta duna regalo."
19,7,"Tur ruman di e hende pober ta odi'é; kuantu mas su amigunan ta hala leu for di djé! E ta buska nan ku palabra, ma nan no t'ei mas."
19,8,"Esun ku haña sabiduria ta stima su mes alma; esun ku warda komprendementu lo haña bondat."
19,9,"Un testigu falsu lo no keda sin kastigu, i esun ku papia mentira lo peresé."
19,10,"Luho no ta pas pa un bobo, muchu menos pa un esklabu goberná riba prensnan."
19,11,"Prudensia di un hende ta hasi ku e no ta rabia lihé, i pa laga un ofensa pasa ta su gloria."
19,12,"Furia di un rei ta manera e gruñamentu di leon, ma su grasia ta manera serena riba yerba."
19,13,"Un yu bobo ta kalamidat pa su tata, i pleitamentu di un esposa ta manera gota di awa ku ta lèk konstantemente."
19,14,"Kas i rikesa ta erensia di tatanan, ma un esposa prudente ta di SEÑOR."
19,15,"Flohedat ta pone hende kai den soño profundo, i un hende ku sinta pòrnada lo sufri hamber."
19,16,"Esun ku warda e mandamentu ta warda su alma, ma esun ku deskuidá su kamindanan lo muri."
19,17,"Esun ku tene miserikòrdia di un hende pober ta fia SEÑOR, i E lo pagu'é bèk pa su bon obra."
19,18,"Disipliná bo yu mientras ku tin speransa ainda, i no deseá su morto."
19,19,"Un hende di mal rabia lo sufri kastigu, pasobra si bo reskat'é, lo bo tin ku hasié atrobe."
19,20,"Skucha konseho i aseptá disiplina, pa bo por ta sabí pa restu di bo bida."
19,21,"Tin hopi plan den kurason di hende, ma e konseho di SEÑOR, esei lo permanesé."
19,22,"Loke ta deseabel den un hende ta su kariño; i un hende pober ta mihó ku un gañadó."
19,23,"E temor di SEÑOR ta kondusí na bida, asina ku un hende por drumi trankil, sin miedu di maldat."
19,24,"Un floho ta hinka su man den tayó, i ni sikiera ta hib'é bèk na su boka."
19,25,"Suta un hasidó di bofon, i un simpel lo bira spièrtu, i koregí un ku tin komprendementu, i e lo haña konosementu."
19,26,"Esun ku maltratá su tata i kore ku su mama ta un yu ku ta kousa bèrguensa i ta trese reproche."
19,27,"Stòp di skucha instrukshon, mi yu, i lo bo desviá for di e palabranan di konosementu."
19,28,"Un testigu pèrvèrso ta hasi bofon di hustisia, i boka di e malbado ta guli inikidat."
19,29,"Huisio ta prepará pa hasidó di bofon, i sla pa lomba di bobo."
20,1,"Biña ta un hasidó di bofon, bibida stèrki un borotadó; i esun ku ta bou di su influensia no ta sabí."
20,2,"E furia di un rei ta manera e gruñamentu di leon; esun ku probok'é na rabia ta peka kontra su mes alma."
20,3,"Evitá pleitu ta un onor pa un hende, ma tur bobo ta kla pa pleita."
20,4,"Den hèrfst e floho no ta plug; pesei e ta pidi den tempu di kosecha, ma e no ta haña nada."
20,5,"Un plan den kurason di un hende ta manera awa hundu, ma un hende di komprendementu ta saka esaki afó."
20,6,"Hopi hende ta proklamá nan mes lealtat, ma ken por haña un hende konfiabel?"
20,7,"Un hende hustu ku ta kana den su integridat, ki bendishoná su yunan ta despues di djé."
20,8,"Un rei ku ta sinta riba trono di hustisia ta sefta tur maldat ku su wowonan."
20,9,"Ken por bisa: \"Mi a limpia mi kurason, mi ta limpi di mi piká\"?"
20,10,"Peso falsu i midí falsu, tur dos ta abominashon pa SEÑOR."
20,11,"Te asta un mucha ta konosí pa su echonan, si su kondukta ta puru i rekto."
20,12,"Orea ku ta tende i wowo ku ta mira, SEÑOR a traha tur dos."
20,13,"No stima soño, pa bo no bira pober; habri bo wowo, i lo bo tin pan na abundansia."
20,14,"E kumpradó ta bisa: \"E no ta bon, e no ta bon\"; ma ora ku e bira bai, e ora ei sí e ta gaba."
20,15,"Tin oro i rubí na kantidat, ma lepnan prudente ta prenda presioso."
20,16,"Kohe paña di esun ku ta para bòrg pa un deskonosí, i tene é mes komo garantia ora ku e para bòrg pa stranheronan."
20,17,"Pan hañá ku engaño ta dushi pa un hende, ma despues su boka lo ta yen di greis."
20,18,"Traha plan dor di buska konseho; i si bo bai guera, bai bou di bon guiansa."
20,19,"Esun ku ta kana hasi redu ta saka sekreto; pesei, no asosiá ku esun ku tin lenga lòs."
20,20,"Esun ku maldishoná su tata òf su mama, su lampi lo wòrdu pagá den tempu di skuridat profundo."
20,21,"Un erensia hañá muchu lihé na prinsipio lo no ta bendishoná na fin."
20,22,"No bisa: \"Lo mi paga maldat bèk\"; spera riba SEÑOR i E lo salbabo."
20,23,"Peso falsu ta un abominashon pa SEÑOR, i un balansa engañoso no ta bon."
20,24,"Ta SEÑOR ta dirigí pasonan di hende; pues, kon un hende por komprendé su mes kaminda?"
20,25,"Ta un trampa pa un hende bisa sin pensa: \"Esaki ta santu!\" i despues di a hasi e promesa, e bai reflekshoná riba kiko el a hasi."
20,26,"Un rei sabí ta sefta e malbadonan, i ta pasa e wil riba nan."
20,27,"E spiritu di hende ta e lampi di SEÑOR, ku ta skudriñá e profundidat di su kurason."
20,28,"Lealtat i bèrdat ta preservá rei, i pa medio di hustisia e ta sostené su trono."
20,29,"Gloria di hende yòn ta nan forsa, i onor di hende bieu ta nan kabei blanku."
20,30,"Sota ku ta heridá ta limpia saka maldat afó, i sla ta purifiká profundidat di kurason."
21,1,"Manera riunan di awa, asina kurason di rei ta den e man di SEÑOR; E ta bir'é pa unda ku E kier."
21,2,"Tur kaminda di hende ta rekto den su mes bista, ma SEÑOR ta pisa kurason."
21,3,"Hasi hustisia i huisio ta mas aseptabel pa SEÑOR ku sakrifisio."
21,4,"Un mirada orguyoso, un kurason halsá, i e lampi di e malbado ta piká."
21,5,"E plannan di hende balente siguramente ta kondusí na abundansia, ma tur esnan ku tin purá, siguramente ta resultá den pobresa."
21,6,"Un tesoro hañá pa medio di un lenga engañoso ta damp ku ta pasa lihé, un trampa mortal."
21,7,"Violensia di e malbado lo lastr'é bai kuné, pasobra e ta nenga di hasi huisio."
21,8,"E kaminda di un hende kulpabel ta trosí, ma pa loke ta e hende puru, su kondukta ta rekto."
21,9,"Mihó biba den un skina riba dak, ku biba den un kas huntu ku un muhé pleitadó."
21,10,"Alma di e malbado ta deseá maldat; su próhimo no ta haña grasia den su bista."
21,11,"Ora ku e hasidó di bofon wòrdu kastigá, e simpel ta bira sabí, ma ora ku e sabí wòrdu instruí, e ta haña konosementu."
21,12,"E hustu ta opservá kas di e malbado, e ta entregá e malbadonan na ruina."
21,13,"Esun ku sera su orea pa sklamashon di e pober, e tambe lo sklama, ma lo no wòrdu kontestá."
21,14,"Un regalo na sekreto ta kalma rabia, i plaka pasá bou di mesa ta kalma furia pisá."
21,15,"Pa ehekutá hustisia ta goso pa e hustu, ma ta teror pa e hasidónan di inikidat."
21,16,"Un hende ku dwal kita for di e kaminda di komprendementu lo reposá den e asamblea di e mortonan."
21,17,"Esun ku gusta plaser lo bira un hende pober; esun ku gusta biña i zeta lo no bira riku."
21,18,"E malbado ta preis di reskate pa e hustu, i e infiel pa e rekto."
21,19,"Mihó biba den desierto, ku biba huntu ku un muhé pleitadó i rabiadó."
21,20,"Tin tesoro presioso i zeta den kas di e sabí, ma un hende bobo ta drispidí tur loke e tin."
21,21,"Esun ku aspirá na hustisia i lealtat ta haña bida, hustisia i onor."
21,22,"Un hende sabí ta subi muraya di stat di e poderoso, i ta bash'abou e fortalesa den kual nan ta konfia."
21,23,"Esun ku warda su boka i su lenga ta warda su alma di angustia."
21,24,"Un hende orguyoso i arogante-- \"Hasidó di bofon\" ta su nòmber; e ta aktua ku orguyo insolente."
21,25,"Deseo di e floho ta mat'é, pasobra su mannan ta nenga di traha."
21,26,"E ta pasa henter dia ta kudishá, mientras ku e hustu ta duna sin tene nada atras."
21,27,"Sakrifisio di e malbado ta un abominashon, kuantu mas ora ku e tres'é ku mal intenshon."
21,28,"Un testigu falsu lo peresé, ma palabra di un hende obedesido lo permanesé."
21,29,"Un hende malbado ta sera su kara, ma e hende rekto ta stablesé su kaminda."
21,30,"No tin sabiduria, ni komprendementu, ni konseho kontra SEÑOR."
21,31,"E kabai ta wòrdu prepará pa e dia di bataya, ma viktoria ta pertenesé na SEÑOR."
22,1,"Un bon nòmber ta mas di deseá ku gran rikesa, i apresio ta mihó ku plata i oro."
22,2,"Riku i pober tin esaki den komun: SEÑOR ta Esun ku a traha nan tur."
22,3,"Un hende prudente ta mira maldat i ta skonde, ma e simpelnan ta sigui bai, i ta haña kastigu pa esei."
22,4,"E rekompensa di umildat i e temor di SEÑOR ta rikesa, onor i bida."
22,5,"Sumpiña i trampa ta den kaminda di e hende pèrvèrso; esun ku ta warda su alma lo keda leu di nan."
22,6,"Instruí un mucha den e kaminda ku e mester kana, i asta ora ku e bira bieu e lo no apartá su mes for di djé."
22,7,"E riku ta manda riba e pobernan, i e fiadó ta bira esklabu di esun ku ta fi'é."
22,8,"Esun ku sembra inikidat lo kosechá banidat, i e bara di su furia lo peresé."
22,9,"Esun ku ta generoso lo ta bendishoná, pasobra e ta kompartí su pan ku esun ku ta pober."
22,10,"Kore ku e hasidó di bofon i pleitu lo sali bai; sí, pleitu i insulto lo stòp."
22,11,"Esun ku ta stima puresa di kurason, i ku su manera di papia ta kariñoso, rei ta su amigu."
22,12,"E wowonan di SEÑOR ta preservá konosementu, ma E ta trastorná palabra di e hòmber traishonero."
22,13,"E floho ta bisa: \"Tin un leon pafó; lo mi wòrdu matá den kaya!\""
22,14,"E boka di un adúltera ta un pos hundu; esun ku SEÑOR maldishoná lo kai aden."
22,15,"Lokura ta mará den kurason di un mucha; bara di korekshon lo alehá esaki for di djé."
22,16,"Esun ku oprimí e pober pa oumentá su rikesa, i esun ku duna na e riku, siguramente lo yega na pobresa."
22,17,"Inkliná bo orea i tende e palabranan di hende sabí, i dirigí bo kurason na mi konosementu."
22,18,"Pasobra lo ta algu agradabel si bo warda nan den bo, pa nan por ta kontinuamente riba bo lepnan."
22,19,"Pa bo konfiansa por ta den SEÑOR, mi a siñabo awe, sí, abo."
22,20,"No t'asina ku mi a skirbibo kosnan ekselente di konseho i konosementu,"
22,21,"pa lagabo sa e siguridat di e palabranan di bèrdat, pa bo por kontestá korektamente esun ku a mandabo?"
22,22,"No hòrta hende pober, pasobra e ta pober, ni oprimí hende afligí na e porta di stat;"
22,23,"pasobra SEÑOR lo pleita nan kaso, i kita bida di esnan ku ta hòrta nan."
22,24,"No sera amistat ku hende ku ta gusta rabia, i no anda ku hende di mal genio,"
22,25,"pa bo no siña su kamindanan, i pone un trampa pa bo alma."
22,26,"No sea un di esnan ku ta para bòrg, un di esnan ku ta para bòrg pa debe."
22,27,"Si bo no tin nada pa paga kuné, pakiko nan lo mester kita bo kama fo'i bou di bo?"
22,28,"No kita marka di e frontera antiguo ku bo tatanan a pone."
22,29,"Bo ta mira un hende ku abilidat den su trabou? E lo para dilanti di reinan; e lo no para dilanti di hende insignifikante."
23,1,"Ora bo sinta pa kome ku un gobernante, paga bon atenshon na loke tin bo dilanti,"
23,2,"i pone kuchú na bo garganta, si bo ta un hende golos."
23,3,"No deseá su delikatesanan, pasobra esaki ta kuminda engañoso."
23,4,"No kansa bo kurpa pa rikesa; stòp di preokupá pa esei."
23,5,"Ora bo pone bo bista riba djé, e no t'ei mas. Pasobra rikesa siguramente ta kria hala pa su mes, manera un águila ku ta bula bai laira."
23,6,"No kome pan di hende pichiri, ni deseá su delikatesanan;"
23,7,"pasobra manera e ta pensa den su kurason, asina e ta. E ta bisabo: \"Kome i bebe!\" ma su kurason no ta ku bo."
23,8,"Lo bo saka bèk e boka di kuminda ku bo a kome, i bo palabranan kariñoso lo ta pòrnada."
23,9,"No papia den presensia di un bobo, pasobra e lo despresiá e sabiduria di bo palabranan."
23,10,"No kita marka di e frontera antiguo, ni drenta kunuku di e wérfanonan."
23,11,"Pasobra nan Redentor ta poderoso; E lo pleita nan kaso kontra bo."
23,12,"Dirigí bo kurason na instrukshon, i bo oreanan na palabranan di konosementu."
23,13,"No keda sin duna un mucha disiplina; maske bo sut'é ku bara, e lo no muri."
23,14,"Sut'é ku bara, i libra su alma for di Seol."
23,15,"Mi yu, si bo kurason ta sabí, e ora ei mi kurason tambe lo keda kontentu."
23,16,"Sí, mi alma lo regosihá, ora bo lepnan papia loke ta korekto."
23,17,"No laga bo kurason envidiá pekadó, ma biba semper den e temor di SEÑOR."
23,18,"Siguramente tin un futuro, i bo speransa lo no wòrdu kòrtá kitá afó."
23,19,"Skucha, mi yu, i sea sabí, i dirigí bo kurason riba e kaminda."
23,20,"No anda ku esnan ku ta gusta dal nan biña, ni ku esnan ku ta golos pa kome karni."
23,21,"Pasobra e buraché i e hende golos lo bira pober, i kabishamentu lo hasi un hende bisti paña kibrá."
23,22,"Skucha na bo tata ku a engendrábo, i no despresiá bo mama ora ku e bira bieu."
23,23,"Kumpra bèrdat, i no bend'é, tambe sabiduria, instrukshon i komprendementu."
23,24,"Tata di e hustu lo tin gran goso, i esun ku engendrá un yu sabí lo tin delisia den djé."
23,25,"Laga bo tata i bo mama ta kontentu, i laga esun ku a hañabo regosihá."
23,26,"Mi yu, dunami bo kurason, i laga bo wowo tin delisia den mi kamindanan."
23,27,"Pasobra un prostituta ta un buraku hundu, i un adúltera ta un pos smal."
23,28,"Sí, e ta skonde lur manera ladron, i ta oumentá e infielnan entre hòmbernan."
23,29,"Ken tin ai? Ken tin ferdrit? Ken tin pleitu? Ken tin keho? Ken tin herida sin kousa? Ken tin wowo kòrá?"
23,30,"Esnan ku ta sinta oranan largu ku biña, esnan ku ta bai pa purba biña mesklá."
23,31,"No wak biña ora ku e ta kòrá, ora ku e ta briya den kopa, ora ku e ta baha suave asina;"
23,32,"na final e ta morde manera kolebra, i ta pika manera víbora."
23,33,"Bo wowonan lo mira kosnan straño, i bo kurason lo ekspresá kosnan pèrvèrso."
23,34,"Lo bo ta manera un hende drumí meimei di laman, òf manera un hende drumí riba tòp di un master."
23,35,"Lo bo bisa: \"Nan a dal mi, ma mi no a sinti! Nan a batimi, ma mi no tabata sa mes! Ki ora lo mi spièrta? E ora ei mi ta bolbe buska mas.\""
24,1,"No sea envidioso di hende malbado, ni deseá di ta huntu ku nan;"
24,2,"pasobra nan kurason ta plania violensia, i nan lepnan ta papia di kalamidat."
24,3,"Ku sabiduria un kas ta wòrdu trahá, i ku komprendementu e ta wòrdu stablesí."
24,4,"I ku konosementu e kambernan ta wòrdu yená ku tur rikesa presioso i agradabel."
24,5,"Un hòmber sabí ta fuerte, i un hòmber di konosementu ta oumentá poder."
24,6,"Pa medio di konseho sabí bo ta hasi guera, i den un multitut di konseheronan tin viktoria."
24,7,"Sabiduria ta for di alkanse di un bobo; e no ta habri su boka na e porta di stat."
24,8,"Esun ku plania maldat, hende lo yam'é un trahadó di kòmplòt."
24,9,"Plania lokura ta piká, i e hasidó di bofon ta un abominashon pa hende."
24,10,"Si bo desmayá den e dia di angustia, bo forsa ta keda limitá."
24,11,"Libra esnan ku ta wòrdu hibá na morto, i salba esnan ku ta kore peliger di wòrdu matá."
24,12,"Si bo bisa: \"Mira, nos no tabata sa esaki,\" esun ku ta pisa kurason no ta ripará esei? Esun ku ta warda bo alma no sa esei? I E lo no paga hende segun nan obranan?"
24,13,"Mi yu, kome miel, pasobra esei ta bon, sí, miel for di panal ta smak dushi den bo boka;"
24,14,"sabi ku asina sabiduria ta pa bo alma; si bo hañ'é, e ora ei lo tin futuro, i bo speransa lo no wòrdu kòrtá kitá afó."
24,15,"O hòmber malbado, no skonde lur kas di e hustu; no destruí su lugá di biba;"
24,16,"pasobra un hende hustu ta kai shete bes, i ta lanta atrobe, ma e malbadonan ta trompeká den tempu di kalamidat."
24,17,"No gosa ora bo enemigu kai, i no laga bo kurason ta kontentu ora ku e trompeká,"
24,18,"pa SEÑOR no mira esaki i keda malkontentu, i E kita Su rabia for di riba djé."
24,19,"No kunsumí pa kousa di hasidónan di maldat, ni sea envidioso di e malbadonan;"
24,20,"pasobra lo no tin futuro pa e hende malbado; lampi di e malbadonan lo wòrdu pagá."
24,21,"Mi yu, teme SEÑOR i rei; no asosiá ku esnan rebelde;"
24,22,"pasobra direpiente nan kalamidat lo lanta, i ken sa ki ruina e dosnan ei por trese?"
24,23,"Esakinan tambe ta dichonan di hende sabí. Pa tin distinshon di persona den hasimentu di huisio no ta bon."
24,24,"Esun ku bisa e malbado: \"Bo ta hustu,\" pueblonan lo maldishon'é, nashonnan lo abores'é."
24,25,"Ma lo bai bon ku esnan ku reprendé e malbado, i un bon bendishon lo bin riba nan."
24,26,"Un kontesta korekto ta manera sunchi riba lep."
24,27,"Prepará bo trabou pafó, pone tur kos kla pa bo mes den kunuku; i despues traha bo kas."
24,28,"No para testigu kontra bo próhimo sin motibu, i no gaña ku bo lepnan."
24,29,"No bisa: \"Lo mi hasi kuné meskos ku el a hasi ku mi; lo mi paga e hòmber segun su obra.\""
24,30,"Mi a pasa banda di kunuku di un floho, banda di hòfi di wendrùif di un hende ku falta komprendementu."
24,31,"I mira, tabatin kadushi ta krese tur kaminda; e superfisio tabata yen-yen di bringamosa. I su transhi a keda bashá abou."
24,32,"Ora mi a mira esaki, mi a reflekshoná riba djé; mi a opservá i a risibí instrukshon."
24,33,"\"Drumi poko mas, kabishá poko mas, drumi poko mas ku man krusá,\""
24,34,"asina bo pobresa lo bin manera un ladron, i bo nesesidat manera un hòmber armá."
25,1,"Esakinan tambe ta proverbionan di Salomon, ku e hendenan di Ezekias, rei di Juda, a kopia."
25,2,"Ta e gloria di Dios pa skonde un asunto, ma e gloria di reinan ta pa skudriñá un asunto."
25,3,"Meskos ku e shelunan ta haltu, i tera ta profundo, asina e kurason di reinan ta inskudriñabel."
25,4,"Kita e skuma for di e plata, anto lo sali un artíkulo-di-uzo pa e platé."
25,5,"Kita e malbado for di e presensia di rei, i su trono lo wòrdu stablesí den hustisia."
25,6,"No halsa bo mes den e presensia di rei, i no para den e lugá di e grandinan."
25,7,"Pasobra ta mihó pa nan bisabo: \"Subi bin aki riba,\" ku pa nan umiyábo den presensia di prens, kende bo wowo a mira."
25,8,"No sea purá pa pleita bo kaso; pasobra kiko lo bo hasi na final, ora bo próhimo ponebo na bèrguensa?"
25,9,"Pleita bo kaso ku bo próhimo, i no revelá sekreto di un otro,"
25,10,"pa esun ku tende esaki no ponebo na bèrguensa, i bo reputashon keda ruiná."
25,11,"Un palabra papiá na ora apropiá ta manera un apel di oro den montura di plata."
25,12,"Manera un rench'i orea di oro i un adorno di oro fini, asina ta un reprendedó sabí pa un orea ku ta skucha."
25,13,"Manera friu di sneu den tempu di kosecha, asina ta un mensahero fiel pa esnan ku ta mand'é, pasobra e ta refreská alma di su shonnan."
25,14,"Manera nubia i bientu sin awaseru, asina ta un hende ku ta gaba regalo ku e no a duna."
25,15,"Ku hopi pasenshi un gobernante por wòrdu pèrsuadí, i un lenga suave ta kibra wesu."
25,16,"Bo a haña miel? Kome solamente loke bo mester, pa bo no yena di mas i sak'é bèk."
25,17,"No pone pia den kas di bo próhimo ku muchu frekuensia, pa e no fada di bo i odiabo."
25,18,"Manera un klòp, un spada i un flecha skèrpi, asina ta un hende ku ta duna testimonio falsu kontra su próhimo."
25,19,"Konfiansa den un hende infiel den tempu di angustia ta manera un djente putrí i un pia saká for di lugá."
25,20,"Manera un hende ku ta kita su paña riba un dia ku ta hasi friu, i manera binager riba soda, ta esun ku ta kanta kantika pa un kurason tristu."
25,21,"Si bo enemigu tin hamber, dun'é pan pa kome, i si e tin set, dun'é awa pa bebe;"
25,22,"pasobra asina lo bo montoná karbon sendí riba su kabes, i SEÑOR lo rekompensábo."
25,23,"Bientu di nòrt ta trese awaseru, i lenga ku ta kalumniá ta trese kara rabiá."
25,24,"Mihó biba den un skina riba dak, ku biba den un kas huntu ku un muhé pleitadó."
25,25,"Manera awa friu pa un alma ku tin set, asina ta bon notisia for di un tera leu."
25,26,"Manera un fuente trublá i un pos kontaminá, asina ta un hende hustu ku ta kai dilanti di e malbado."
25,27,"No ta bon pa kome hopi miel; tampoko no ta onorabel pa buska bo mes onor."
25,28,"Esun ku no tin dominio riba su spiritu ta manera un stat bashá abou, sin muraya."
26,1,"Meskos ku sneu no ta pas pa zomer i awaseru no ta pas pa tempu di kosecha, asina onor no ta pas pa un bobo."
26,2,"Manera un mòfi ta zwef, manera zwarchi ta bula rònt, asina un maldishon sin motibu no ta alkansá su meta."
26,3,"Un zwip ta pa kabai, un bosal pa buriku, i un bara pa lomba di hende bobo."
26,4,"No kontestá un bobo segun su bobedat, pa bo tambe no bira meskos kuné."
26,5,"Kontestá un bobo manera su bobedat ta meresé, pa e no kere su mes sabí."
26,6,"Esun ku manda un mensahe pa medio di un bobo ta kòrta su mes pia afó i ta bebe violensia."
26,7,"Manera pia di un hende lam ta kologá slap, asina ta un proverbio den boka di bobonan."
26,8,"Manera un ku ta mara piedra den un slenger, asina ta esun ku ta duna onor na un bobo."
26,9,"Manera un sumpiña den man di un buraché, asina ta un proverbio den boka di bobonan."
26,10,"Manera un tiradó di flecha ku ta heridá tur hende, asina ta esun ku ta kontratá un bobo òf kualkier hende ku ta pasa."
26,11,"Manera un kachó ta bolbe na loke ku el a saka, asina un bobo ta ripití su bobedat."
26,12,"Bo ta mira un hende ku ta kere su mes sabí? Tin mas speransa pa un bobo ku pa e hende ei."
26,13,"E floho ta bisa: \"Tin un leon riba kaminda! Tin un leon den kaya!\""
26,14,"Manera porta ta drai riba su skarnirnan, asina e floho ta drai riba su kama."
26,15,"Un floho ta hinka su man den tayó, ma ta muchu kansansio p'é pa hib'é bèk na su boka."
26,16,"E floho ta kere su mes mas sabí ku shete hende ku por kontestá ku prudensia."
26,17,"Esun ku pasa entremeté su mes den pleitu di otro ta manera un hende ku ta kohe un kachó na su orea."
26,18,"Manera un hende loko ku ta tira flambeu, flecha i morto,"
26,19,"asina ta e hende ku ta gaña su próhimo, i ta bisa: \"Ai ta chansa mi ta chansa!\""
26,20,"Pa falta di palu, kandela ta paga, i kaminda no tin hasidó di redu, pleitu ta stòp."
26,21,"Manera karbon ta pa karbon sendí, i palu pa kandela, asina un hende pleitadó ta pa forma pleitu."
26,22,"E palabranan di un hasidó di redu ta manera kuminda di boka dushi, i nan ta baha bai den e partinan di mas paden di hende."
26,23,"Manera un artíkulo di klei, pasá den skuma di plata, asina ta lepnan ferviente i un mal kurason."
26,24,"Esun ku ta odia ta disimulá esei ku su lepnan, ma den su kurason e ta montoná engaño."
26,25,"Ora ku e papia kariñoso asina, no ker'é, pasobra tin shete abominashon den su kurason."
26,26,"Maske su odio ta purba di tapa su mes ku engaño, su maldat lo wòrdu revelá dilanti di e asamblea."
26,27,"Esun ku koba un pos lo kai aden, i esun ku bòlter un piedra, e piedra lo lora bin bèk riba djé."
26,28,"Un lenga mentiroso ta odia esnan ku e ta lastimá, i un boka ku ta labia ta obra ruina."
27,1,"No gaba tokante di e dia di mañan, pasobra bo no sa kiko un dia por trese."
27,2,"Laga un otro gababo, i no bo mes boka, un hende straño, i no bo mes lepnan."
27,3,"Piedra ta pisá, i santu ta pisa hopi, ma furia di un bobo ta mas pisá ku tur dos."
27,4,"Furia ta kruel i rabia ta un diluvio, ma ken por bestan ku hende yalurs?"
27,5,"Reprendementu duná ku tur frankesa ta mihó ku amor skondí."
27,6,"Fiel ta e heridanan di un amigu, ma engañoso ta e sunchinan di un enemigu."
27,7,"Un hende barika yen ta despresiá miel, ma pa un hende ku tin hamber tur kos marga ta smak dushi."
27,8,"Manera un parha ku ta dwal bai for di su neishi, asina ta un hende ku ta dwal bai for di su kas."
27,9,"Unguente i perfume ta hasi kurason kontentu, meskos ku dulsura di konseho, ku ta sali for di kurason di un amigu, ta hasi."
27,10,"No bandoná bo amigu ni amigu di bo tata, ni bai kas di bo ruman den dia di bo kalamidat; mihó un bisiña ku ta serka ku un ruman ku ta leu."
27,11,"Sea sabí, mi yu, i hasi mi kurason kontentu, pa mi por kontestá esun ku reprochámi."
27,12,"Un hende prudente ta mira maldat i ta skonde, ma e simpelnan ta sigui nan kaminda i ta wòrdu kastigá."
27,13,"Kohe paña di esun ku ta para bòrg pa un stranhero, i tene é mes komo garantia ora ku e para bòrg pa un adúltera."
27,14,"Esun ku lanta bendishoná su amigu na bos haltu mainta tempran, esaki lo konta komo maldishon p'é."
27,15,"Lèkmentu konstante riba un dia di hopi awaseru, i un muhé pleitadó, ta meskos."
27,16,"Esun ku purba want'é ta wanta bientu, i ta gara zeta ku su man drechi."
27,17,"Manera heru ta mula heru, asina un hende ta mula kara di su amigu."
27,18,"Esun ku kuida e palu di figo lo kome di su fruta; esun ku kuida su shon lo wòrdu onrá."
27,19,"Meskos ku den awa kara ta reflehá kara, asina kurason di hende ta reflehá hende."
27,20,"Seol i Abadon nunka tin basta, tampoko wowo di hende."
27,21,"Wea pa dirti metal ta pa plata i fòrnu pa oro, ma hende ta wòrdu probá dor di elogio ku e ta risibí."
27,22,"Maske bo bati un bobo den un pilon ku un stamper, huntu ku pipita di mainshi, tòg su bobedat no ta kita for di djé."
27,23,"Sea sigur ku bo konosé kondishon di bo tounan di karné, i wak bon pa bo krianan di bestia,"
27,24,"pasobra rikesa no ta pa semper, tampoko un korona no ta dura di generashon pa generashon."
27,25,"Ora yerba seku disparsé, yerba nobo ta aparesé, i e yerbanan di e serunan ta wòrdu rekohí."
27,26,"E lamchinan lo ta pa bo paña di bisti, i e kabritunan chubatu pa e preis di un kunuku."
27,27,"I lo tin lechi di kabritu sufisiente pa bo kuminda, pa kuminda di bo kas i pa manteneshon di bo sirbientenan."
28,1,"E malbado ta hui sin ku ni un hende ta pèrsiguié, ma e hustu ta wapu manera leon."
28,2,"Ora ku un pais ta rebelde, e tin hopi gobernante, ma un hende ku komprendementu i konosementu ta mantené òrdu."
28,3,"Un hende pober ku ta oprimí e pobernan ta manera awaseru pisá ku ta ruiná kosecha."
28,4,"Esnan ku bandoná lei ta elogiá e malbadonan, ma esnan ku warda lei ta resistí nan."
28,5,"Hende malbado no ta komprendé hustisia, ma esnan ku ta buska SEÑOR ta komprendé tur kos."
28,6,"Mihó un pober ku ta kana den su integridat, ku esun ku ta pèrvèrso den su kaminda, maske e ta riku."
28,7,"Esun ku warda lei ta un yu prudente, ma esun ku ta kompañero di hende golos ta pone su tata na bèrguensa."
28,8,"Esun ku oumentá su rikesa pa medio di interes i ganashi inhustu ta rekohé esaki pa esun ku tin miserikòrdia di e hende pober."
28,9,"Esun ku hasi su mes sordo pa no skucha lei, asta su orashon ta un abominashon."
28,10,"Esun ku hasi e hustunan dwal bai den mal kaminda lo kai den su mes buraku; ma e perfektonan lo eredá un bon erensia."
28,11,"E hende riku ta sabí den su mes bista, ma e pober ku tin komprendementu ta skudriñ'é."
28,12,"Ora ku e hustunan triunfá, gloria ta grandi, ma ora ku e malbadonan lanta kabes, hende ta bai skonde."
28,13,"Esun ku skonde su pikánan lo no prosperá, ma esun ku konfesá i laga nan lo haña miserikòrdia."
28,14,"Bendishoná ta e hende ku semper tin temor, ma esun ku hasi su kurason duru lo kai den kalamidat."
28,15,"Manera un leon ku ta gruña i un ber hambrá, asina ta un malbado ku ta goberná un pueblo pober."
28,16,"Un lider ku ta un gran opresor ta falta komprendementu, ma esun ku ta odia ganashi inhustu lo prolongá su dianan."
28,17,"Un hende ku ta kargá ku kulpa di sanger humano lo keda un fugitivo te na su morto; no laga ningun hende sosten'é."
28,18,"Esun ku kana den rektitut lo wòrdu salbá, ma esun ku ta pèrvèrso den su kamindanan lo kai direpiente."
28,19,"Esun ku kultivá su tera lo tin pan na abundansia, ma esun ku sigui kosnan bano lo tin hopi pobresa."
28,20,"Un hende fiel lo ta yen di bendishon, ma esun ku ta purá pa bira riku lo no keda sin kastigu."
28,21,"No ta bon pa tin distinshon di persona, pasobra pa un pida pan un hende lo transgresá."
28,22,"Un hende pichiri ta purá pa bira riku, i e no sa ku pobresa lo bin riba djé."
28,23,"Esun ku ta reprendé un hende, despues lo haña mas apresio ku esun ku ta labia ku su lenga."
28,24,"Esun ku hòrta su tata òf su mama, i ta bisa: \"Esei no ta transgreshon,\" ta kompañero di un hende ku ta destruí."
28,25,"Un hende arogante ta lanta pleitu, ma esun ku konfia den SEÑOR lo prosperá."
28,26,"Esun ku konfia den su mes kurason ta un bobo, ma esun ku kana ku sabiduria lo wòrdu librá."
28,27,"Esun ku duna na pober lo no tin falta di nada, ma esun ku sera su wowo lo risibí hopi maldishon."
28,28,"Ora ku e malbadonan haña poder, hende ta skonde, ma ora nan peresé, e hustunan ta oumentá."
29,1,"Esun ku wòrdu reprendí hopi biaha i tòg ta hasi su nèk steif, lo wòrdu kibrá direpiente, sin remedi."
29,2,"Ora ku e hustunan oumentá, pueblo ta regosihá, ma ora ku un malbado ta goberná, pueblo ta suspirá."
29,3,"Esun ku stima sabiduria ta hasi su tata kontentu, ma esun ku anda ku prostituta ta malgastá su rikesa."
29,4,"Pa medio di huisio rei ta stablesé e tera, ma un hende ku tuma plaka pasá bou di mesa ta destruié."
29,5,"Un hende ku ta labia su próhimo ta span un nèt pa su pianan."
29,6,"Un malbado ta kai den trampa di su mes transgreshon, ma e hustu ta kanta i ta regosihá."
29,7,"E hustu ta konsiderá derecho di e pobernan, ma e malbado no ta komprendé un kos asina."
29,8,"Hasidónan di bofon ta pega un stat na kandela, ma hende sabí ta kalma rabia."
29,9,"Ora ku un hende sabí tin un diskushon ku un hende bobo, e bobo ta bira razu òf e ta hari; i no tin pas."
29,10,"Hòmbernan dramadó di sanger ta odia esun ku ta perfekto, ma e hustunan ta buska su bienestar."
29,11,"Un bobo ta duna rienda suelta na su rabia, ma un sabí ta wanta esaki aden."
29,12,"Si un gobernante paga atenshon na mentira, tur su sirbidónan ta bira malbado."
29,13,"E hende pober i e opresor tin esaki den komun: SEÑOR ta iluminá wowo di tur dos."
29,14,"Si un rei huzga e pobernan segun bèrdat, su trono lo ta stablesí pa semper."
29,15,"Bara i reprendementu ta duna sabiduria, ma un yu lagá pa su kuenta ta pone su mama na bèrguensa."
29,16,"Ora ku e malbadonan oumentá, transgreshon ta oumentá, ma e hustunan lo mira nan kaída."
29,17,"Koregí bo yu, i e lo dunabo trankilidat; sí, e lo hasi bo alma kontentu."
29,18,"Kaminda no tin vishon e pueblo ta laga tur frena bai, ma felis ta esun ku ta warda lei."
29,19,"Un esklabu lo no wòrdu koregí ku palabra so, pasobra maske e ta komprendé, e lo no kontestá."
29,20,"Bo ta mira un hende ku ta muchu lihé ku su palabranan? Tin mas speransa pa un bobo ku p'é."
29,21,"Esun ku mima su esklabu for di chikitu, na final e lo tin é komo yu."
29,22,"Un hende rabiá ta lanta pleitu, i un hende furioso ta hasi hopi transgreshon."
29,23,"Orguyo di un hende lo rebah'é, ma esun ku ta di spiritu umilde lo risibí onor."
29,24,"Esun ku ta kómplise di un ladron ta su mes enemigu; e ta hañ'é obligá di hura, ma no ta tribi bisa nada."
29,25,"Temor pa hende ta pone un trampa, ma esun ku konfia den SEÑOR lo ta halsá."
29,26,"Hopi ta buska fabor di un gobernante, ma ta for di SEÑOR hende ta haña hustisia."
29,27,"Un hende inhustu ta un abominashon pa e hustunan, i esun ku ta kana den rektitut ta un abominashon pa e malbado."
30,1,"E palabranan di Agur, yu hòmber di Jake--e profesia. E hòmber a bisa Itiel, esta, Itiel i Ukal:"
30,2,"Siguramente mi ta mas bobo ku kualkier hende, i mi no tin e komprendementu di hende."
30,3,"Tampoko mi no a siña sabiduria, ni mi no tin konosementu di Esun Santu."
30,4,"Ken a subi na shelu i a bolbe baha? Ken a rekohé bientu den Su moketa? Ken a lora e awanan den Su bistí? Ken a stablesé tur e finnan di tera? Kon ta Su nòmber i nòmber di Su Yu? Siguramente bo sa!"
30,5,"Tur palabra di Dios ta puru; e ta un eskudo pa esnan ku ta tuma refugio den djE."
30,6,"No añadí na Su palabranan, pa E no reprendébo i bo wòrdu probá di ta un gañadó."
30,7,"Dos kos mi ta pidiBo, no nengami nan promé ku mi muri:"
30,8,"Tene falsedat i mentira leu for di mi, no dunami ni pobresa ni rikesa-- dunami solamente mi pan di kada dia,"
30,9,"pa mi no tin di mas i nengaBo, i bisa: \"Ken ta SEÑOR?\" Of pa mi no ta den nesesidat i hòrta, i profaná e nòmber di mi Dios."
30,10,"No kalumniá un esklabu serka su shon, pa e no maldishonábo i bo wòrdu hañá kulpabel."
30,11,"Tin un generashon ku ta maldishoná su tata, i no ta bendishoná su mama."
30,12,"Tin un generashon ku ta puru den su mes bista, i tòg no ta labá di su sushedat."
30,13,"Tin un generashon--esta orguyoso su wowonan ta! E ta wak ku menospresio."
30,14,"Tin un generashon ku su djentenan ta manera spada, i su kisnan manera kuchú, pa devorá e afligínan for di riba tera, i esnan den nesesidat for di meimei di hende."
30,15,"E chupadó di sanger tin dos yu muhé ku ta grita: \"Duna! Duna!\" Tin tres kos ku nunka ta keda sasiá, sí, kuater kos ku nunka ta bisa: \"Ta basta\":"
30,16,"Seol, i e matris steril, tera ku nunka tin basta awa, i kandela ku nunka ta bisa: \"Ta basta.\""
30,17,"E wowo ku ta hasi bofon di un tata, i ta despresiá obedensia na un mama, e rafnan di vaye lo pik é sak'é afó, i e águilanan chikitu lo kom'é."
30,18,"Tin tres kos ku ta muchu maraviyoso pa mi, sí, kuater ku mi no ta komprendé:"
30,19,"e kaminda di un águila den laira, e kaminda di un kolebra riba baranka, e kaminda di un bapor meimei di laman, i e kaminda di un hòmber pa ku un mucha muhé."
30,20,"Esaki ta e kaminda di un adúltera: e ta kome i ta limpia su boka, i ta bisa: \"Mi no a hasi nada malu.\""
30,21,"Pa tres kos tera ta tembla, sí, kuater e no por soportá:"
30,22,"un esklabu ora ku e bira rei, un loko barika yen,"
30,23,"un muhé despresiá, ora ku e haña un esposo, i un kriá ku tuma lugá di su señora."
30,24,"Tin kuater kos ku ta chikitu riba tera, ma nan ta súmamente sabí:"
30,25,"vruminga no ta un pueblo fuerte, tòg nan ta prepará nan kuminda den zomer;"
30,26,"konènchi ta un pueblo swak, tòg nan ta traha nan kasnan den baranka;"
30,27,"tirakochi no tin rei, tòg nan tur ta sali huntu na òrdu perfekto;"
30,28,"araña bo por gara ku man, tòg e ta den palasionan di rei."
30,29,"Tin tres kos ku ta kana mahestuosamente, sí, kuater ku tin un kaná mahestuoso:"
30,30,"e leon, ku ta esun di mas fuerte entre e bestianan, i ku no ta hal'atras pa nada;"
30,31,"e gai, ku ta kana orguyosamente, tambe e kabritu chubatu, i un rei ora ku su ehérsito ta huntu kuné."
30,32,"Si bo a kometé e bobedat di halsa bo mes, òf si bo a plania maldat, pone man na bo boka."
30,33,"Pasobra meskos ku batimentu di lechi ta produsí manteka, i trosementu di nanishi ta produsí sanger, asina probokamentu di rabia ta produsí pleitu."
31,1,"Palabranan di rei Lemuel, e dichonan ku su mama a siñ'é."
31,2,"Kiko, mi yu? I kiko, yu di mi mondongo? I kiko, yu di mi promesanan?"
31,3,"No gasta bo forsa ku muhé, ni bo vigor ku esnan ku ta destruí reinan."
31,4,"No ta pas pa reinan, O Lemuel, no ta pas pa reinan bebe biña, ni pa gobernantenan deseá bibida stèrki,"
31,5,"pa nan no bebe i lubidá lei, i trose derecho di tur e afligínan."
31,6,"Duna bibida stèrki na esun ku ta peresé, i biña na esun ku su kurason ta amargá."
31,7,"Lagu'é bebe i lubidá su pobresa, i no kòrda su miseria mas."
31,8,"Habri bo boka pa e mudo, pa derecho di tur esnan desafortuná."
31,9,"Habri bo boka, huzga ku hustisia, i defendé derecho di e pober i di hende den nesesidat."
31,10,"Un muhé birtuoso, ken por hañ'é? Pasobra é bal muchu mas ku rubí."
31,11,"Kurason di su esposo ta konfia den djé, i su esposo lo no tin falta di ganashi."
31,12,"E ta hasi bon na su esposo, i no malu, tur e dianan di su bida."
31,13,"E ta buska lana i lino, i ku gustu e ta traha ku su mannan."
31,14,"E ta manera barkunan di komersiante; e ta trese su kuminda for di leu."
31,15,"E ta lanta mientras ta nochi ainda, i ta duna kuminda na su famia, i tarea na su sirbientenan."
31,16,"E ta inspektá un tereno, i ta kumpr'é; for di su ganashi e ta planta un kunuku di wendrùif."
31,17,"E ta faha su hep ku fortalesa, i ta fortalesé su brasanan."
31,18,"E ta ripará ku su negoshi ta bai bon; anochi su lampi no ta paga."
31,19,"E ta tene e karete-pa-hila den su man, i su dedenan ta gara e spul."
31,20,"E ta habri su man pa e pober, i ta ekstendé su man na esun den nesesidat."
31,21,"E no tin miedu di sneu pa su famia, pasobra henter su famia ta bistí na skarlata."
31,22,"E ta traha ko'i tapa pa pone riba su kama; su bistí ta di paña di lino fini i púrpura."
31,23,"Su esposo ta konosí den e portanan di stat, ora ku e sinta entre e ansianonan di e pais."
31,24,"E ta traha paña-di-bisti di tela di lino, i ta bende nan, i ta entregá faha na e komersiantenan."
31,25,"Fortalesa i dignidat ta su bistí, i ku alegria e ta spera e porvenir."
31,26,"E ta habri su boka ku sabiduria, i siñansa kariñoso ta riba su lenga."
31,27,"E ta tene e kamindanan di su famia bon na bista, i no ta kome pan di flohedat."
31,28,"Su yunan ta lanta i ta yam'é bendishoná; su esposo tambe, i e ta gab'é, bisando:"
31,29,"\"Tin hopi yu muhé ku a hasi bon, ma abo ta surpasá nan tur.\""
31,30,"Ser atraktivo ta engañoso i bunitesa ta banidat, ma un muhé ku ta teme SEÑOR, esei lo wòrdu elogiá."
31,31,"Dun'é di e fruta di su mannan, i laga su mes obranan gab'é den e portanan di stat."
