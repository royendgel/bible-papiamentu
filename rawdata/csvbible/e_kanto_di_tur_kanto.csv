chapter,verse,"text"
1,1,"Salomon su Kantika di Kantikanan."
1,2,"\"O, ku e sunchi mi ku e sunchinan di su boka! Pasobra bo amor ta mihó ku biña."
1,3,"Bo zetanan tin un holó dushi, manera zeta purifiká bo nòmber ta; pesei e birgennan ta stimabo."
1,4,"Hibami ku bo i laga nos kore huntu! Rei a hibami den su kambernan.\" \"Nos lo ta kontentu i regosihá den bo; nos lo alabá bo amor mas ku biña.\" \"Ku rason nan ta stimabo."
1,5,"\"Mi ta pretu, ma bunita, O yu muhénan di Jerusalèm, manera e tèntnan di Kedar, manera e kortinanan di Salomon."
1,6,"No keda wak mi pasobra mi ta pretu, pasobra solo a kimami. E yu hòmbernan di mi mama tabata rabiá ku mi; nan a hasimi kuidadó di e kunukunan di wendrùif, ma mi no a kuida mi mes kunuku di wendrùif."
1,7,"Bisami, abo, kende mi alma ta stima, unda bo ta pastoriá bo tou, unda bo ta laga bo tou drumi mèrdia? Pasobra pakiko mi mester ta manera un muhé ku ta tapa su mes ku velo banda di e tounan di bo kompañeronan?\""
1,8,"\"Si bo no sa, abo, esun di mas bunita entre muhénan, sigui lastro di e tou, i pastoriá bo kabritunan chikitu banda di e tèntnan di e wardadónan di karné.\""
1,9,"\"Mi amor, pa mi bo ta manera mi yewa entre e garoshinan di Farao."
1,10,"Bo band'i kara ta bunita ku adornonan, bo garganta tur na koyar di kuenta.\""
1,11,"\"Nos lo traha adornonan di oro pa bo, ku kuenta di plata.\""
1,12,"\"Mientras ku rei tabata na su mesa, mi perfume tabata manda su holó dushi."
1,13,"Mi stimá ta un saku di mirra pa mi, ku ta keda henter anochi entre mi pechunan."
1,14,"Mi stimá ta un bòshi di flor di hena pa mi den e kunukunan di wendrùif di En-gadi.\""
1,15,"\"Ki bunita bo ta, mi amor, ki bunita bo ta! Bo wowonan ta manera palomba.\""
1,16,"\"Ki nèchi bo ta, mi stimá, i asina plasentero! Di bèrdat, nos kama ta luhoso!"
1,17,"E balkinan di nos kas ta di palu di seda, nos spannan, di palu di siprès."
2,1,"\"Ami ta e rosa di Saron, e leli di e vayenan.\""
2,2,"\"Manera un leli meimei di sumpiña, asina mi amor ta meimei di e mucha muhénan.\""
2,3,"\"Manera un palu di apel meimei di e palunan di mondi-será, asina mi stimá ta meimei di e yònkumannan. Mi a gosa grandemente di sinta den su sombra, i su fruta tabata dushi na mi shel'i boka."
2,4,"El a hibami na su sala di bankete, i su bandera ofer di mi ta amor."
2,5,"Sostenémi ku klòmpi di rasenchi, refreskámi ku apel, pasobra mi ta malu di amor."
2,6,"Laga su man robes ta bou di mi kabes i su man drechi brasami.\""
2,7,"\"Mi ta hura boso, O yu muhénan di Jerusalèm, pa e gasèlnan òf pa e binánan di sabana, pa boso no lanta ni spièrta mi amor te ora ku e ta deseá esaki.\""
2,8,"\"Tende! Mi stimá! At'é ta bin, subiendo e serunan, bulando riba e seritunan!"
2,9,"Mi stimá ta manera un gasèl òf un yu di biná. Mira, e ta para tras di nos muraya, e ta wak dor di e bentananan; e ta lur dor di e tralinan."
2,10,"Mi stimá a kontestá i a bisami: 'Lanta, mi amor, mi bunita, i ban ku mi."
2,11,"Pasobra, mira, wenter a pasa, awaseru a pasa i a disparsé."
2,12,"E flornan a sali kaba den e tera; a yega e tempu pa snui mata di wendrùif, i e bos di tòrteldùif a wòrdu tendí den nos tera."
2,13,"E palu di figo a hasi su figonan hecha, i e matanan di wendrùif na flor ta manda nan holó dushi. Lanta, mi amor, mi bunita, i ban ku mi!'\""
2,14,"\"O mi palomba, den e skernan di baranka, na e lugá sekreto di e subida di baranka, lagami mira bo kara; lagami tende bo bos; pasobra bo bos ta dushi, i bo kara ta bunita.\""
2,15,"\"Kohe e zoronan pa nos, e zoronan chikitu ku ta ruiná e kunukunan di wendrùif, mientras ku nos kunukunan di wendrùif ta na flor.\""
2,16,"\"Mi stimá ta di mi, i mi ta di djé; e ta pastoriá su tou meimei di e lelinan."
2,17,"Te na e ora fresku di dia ora ku e sombranan ta hui bai, bolbe, mi stimá, i sea manera un gasèl òf un yu di biná riba e serunan di Beter."
3,1,"\"Riba mi kama, nochi tras nochi, mi a buska esun ku mi alma ta stima; mi a busk'é, ma mi no a hañ'é."
3,2,"'Mi mester lanta awor i bai rònt den stat; den e kayanan i riba e plenchinan mi mester buska esun ku mi alma ta stima.' Mi a busk'é, mi no a hañ'é."
3,3,"E guardianan ku ta hasi ròndu den stat a hañami, i mi a bisa: 'Boso a mira esun ku mi alma ta stima?'"
3,4,"Apenas mi a pasa nan bai ku mi a haña esun ku mi alma ta stima; mi a ten'é i no kier a lagu'é bai, te ora mi a tres'é na kas di mi mama, i den kamber di esun ku a konsebími.\""
3,5,"\"Mi ta hura boso, O yu muhénan di Jerusalèm, pa e gasèlnan òf pa e binánan di sabana, pa boso no lanta ni spièrta mi amor, te ora ku e deseá esaki.\""
3,6,"\"Ta kiko esaki ta ku ta subi bin for di desierto manera kolumnanan di huma, perfumá ku mirra i sensia, ku tur sorto di polvo aromátiko di komersiante?"
3,7,"Mira, ta e stul ku nan ta karga Salomon riba djé; tin sesenta hòmber poderoso rònt di djé, di e hòmbernan poderoso di Israel."
3,8,"Nan tur ta karga spada, i ta eksperto den guera; kada hòmber tin su spada na su hep, pa motibu di terornan di anochi."
3,9,"Rei Salomon a traha pa su mes un karosa di palu di Líbano."
3,10,"El a traha su speilunan di plata, su lomba di oro i su asiento di tela púrpura, su parti paden furá ku amor dor di e yu muhénan di Jerusalèm."
3,11,"Sali, O yu muhénan di Sion, i keda wak rei Salomon ku e korona ku su mama a koron'é kuné riba e dia di su kasamentu, i riba e dia di alegria di su kurason.\""
4,1,"\"Ki bunita bo ta, mi amor! Ki bunita bo ta! Bo wowonan ta manera palomba tras di bo velo; bo kabei ta manera un tou di kabritu ku ta baha for di Seru Galaad."
4,2,"Bo djentenan ta manera un tou di karné ku nan a kaba di pela, ku a kaba di haña un baño, nan tur ku yu ohochi, i ni un di nan no a pèrdè su yu."
4,3,"Bo lepnan ta manera un hilu skarlata, i bo boka ta bunita. Bo band'i kara ta manera un snechi di granatapel tras di bo velo."
4,4,"Bo garganta ta manera e toren di David, trahá ku karedanan di piedra, na kual tin mil eskudo kologá, tur e eskudonan rondó di e hòmbernan poderoso."
4,5,"Bo dos pechunan ta manera dos yu di biná, yu ohochi di un gasèl ku ta kome meimei di e lelinan."
4,6,"Te na e ora fresku di dia, ora ku e sombranan ta hui bai, mi kier sigui mi kaminda pa e seru di mirra i pa e seritu di sensia."
4,7,"Bo ta tur bunita ku tin, mi amor, i no tin defekto den bo."
4,8,"\"Ban ku mi for di Líbano, mi brùit, ban ku mi for di Líbano. Baha for di e tòp di Amana, for di e tòp di Senir i Hermon, for di e kuebanan di leon, for di e serunan di leopardo."
4,9,"Bo a hòrta mi kurason, mi ruman, mi brùit; bo a hòrta mi kurason ku solamente ún mirada di bo wowo, ku solamente ún kuenta di bo koyar."
4,10,"Ki bunita bo amor ta, mi ruman, mi brùit! Kuantu mas mihó ku biña bo amor ta, i e holó dushi di bo zetanan, ku tur sorto di speserei!"
4,11,"Bo lepnan, mi brùit, ta gotia miel; miel i lechi ta bou di bo lenga, i e holó dushi di bo pañanan ta manera e holó dushi di Líbano."
4,12,"Un hòfi será mi ruman, mi brùit, ta, un pos será, un fuente seyá."
4,13,"Bo spreitnan ta un plantashon di palu di granatapel, ku e mihó frutanan, hena ku mata di nardo,"
4,14,"nardo i azafran, kaña aromátiko i kané, ku tur e palunan di sensia, mirra i aloé, huntu ku tur e spesereinan di mas mihó."
4,15,"Bo ta un fuente di hòfi, un pos di awa bibu, i koridanan di awa ku ta kore for di Líbano.\""
4,16,"\"Spièrta, bientu di nòrt, i bin, bientu di sùit! Supla den mi hòfi, pa su holó dushi plama. Ku mi stimá bin den su hòfi i kome su mihó frutanan!\""
5,1,"\"Mi a bin den mi hòfi, mi ruman, mi brùit; mi a piki mi mirra huntu ku mi balsem. Mi a kome mi panal di miel i mi miel; mi a bebe mi biña i mi lechi. Kome, amigunan; bebe, sí, bebe kuantu ku boso kier, O namoradonan.\""
5,2,"\"Mi tabata na soño, ma mi kurason a keda lantá. Un bos! Mi stimá tabata bati na porta. 'Habri pa mi, mi ruman, mi amor, mi palomba, esun perfekto di mi! Pasobra mi kabes ta yen di serena, mi lòknan ta yen di damp di anochi.'"
5,3,"Mi a kita mi bistí; kon mi por bistié atrobe? Mi a laba mi pianan; kon mi por susha nan atrobe?"
5,4,"Mi stimá a pasa su man dor di e habrí, i mi kurason a kuminsá bati duru p'é."
5,5,"Mi a lanta pa habri pa mi stimá; i mi mannan tabata gotia mirra, i mi dedenan tabata gotia mirra líkido riba mannan di e grèndel."
5,6,"Mi a habri pa mi stimá, ma mi stimá a bira bai kaba! Mi kurason a desmayá, ora ku el a papia. Mi a busk'é, ma mi no a hañ'é; mi a yam'é, ma e no a kontestámi."
5,7,"E guardianan ku tabata hasi ròndu den stat a hañami; nan a dal mi i a heridámi; e guardianan di e murayanan a kita mi shal for di mi."
5,8,"Mi ta hura boso, O yu muhénan di Jerusalèm, si boso haña mi stimá, kiko boso tin di bis'é: pasobra mi ta malu di amor.\""
5,9,"\"Ki sorto di stimá bo stimá ta, O, esun di mas bunita entre muhénan? Ki sorto di stimá bo stimá ta, ku bo ta hura nos asina?\""
5,10,"\"Mi stimá ta koló kla i kòrá, sobresaliente entre dies mil."
5,11,"Su kabes ta manera oro, oro puru; su lòknan ta manera tròshinan di dadel, i pretu manera raf."
5,12,"Su wowonan ta manera palomba, kantu di koridanan di awa, bañá den lechi, poní den nan montura."
5,13,"Su bandanan di kara ta manera un kama di balsem, hòfinan di yerba di holó dushi; su lepnan ta lelinan ku ta gotia mirra líkido."
5,14,"Su mannan ta baranan di oro ku berilo poní riba nan; su barika ta ivor grabá, kubrí ku safiro."
5,15,"Su pianan ta pilarnan di alabaster poní riba base di oro puru; su aparensia ta manera Líbano, ekselente manera palu di seda."
5,16,"Su boka ta yen di dulsura, i e ta kompletamente deseabel. Esaki ta mi stimá i esaki ta mi amigu, O yu muhénan di Jerusalèm.\""
6,1,"\"Unda bo stimá a bai, O esun di mas bunita entre muhénan? Unda bo stimá a bira bai, pa nos por bai busk'é huntu ku bo?\""
6,2,"\"Mi stimá a baha bai na su hòfi, na e kamanan di balsem, pa pastoriá su tounan den e hòfinan i pa piki leli."
6,3,"Mi ta di mi stimá, i mi stimá ta di mi, esun ku ta pastoriá su tounan meimei di e lelinan.\""
6,4,"\"Bo ta mes bunita ku Tirsa, mi amor, mes dushi ku Jerusalèm, mes temibel ku un ehérsito ku emblema."
6,5,"Kita bo wowonan for di mi, pasobra nan ta konfundími; bo kabei ta manera un tou di kabritu ku ta baha for di Galaad."
6,6,"Bo djentenan ta manera un tou di karné muhé ku a subi bin for di nan baño, nan tur ku yu ohochi, i ni un di nan no a pèrdè su yu."
6,7,"Bo band'i kara ta manera un snechi di granatapel tras di bo velo."
6,8,"Tin sesenta reina i ochenta konkubina, i mucha muhénan, muchu hopi pa konta."
6,9,"Ma mi palomba, esun perfekto di mi, ta úniko: e ta e úniko yu muhé di su mama; e ta e yu faborito di esun ku a hañ'é. E mucha muhénan a mir'é i a yam'é bendishoná, e reinanan i e konkubinanan tambe, i nan a gab'é."
6,10,"\"Ta ken esaki ta, ku ta parse ourora, mes bunita ku luna yen, mes puru ku solo, mes temibel ku un ehérsito ku emblema?\""
6,11,"\"Mi a baha bai na e hòfi di palunan di nechi, pa mira e vaye bira bèrdè, pa mira si e matanan di wendrùif a saka kònòpi òf si e palunan di granatapel a floria."
6,12,"Promé ku mi a realisá esaki, mi alma a ponemi entre e garoshinan di Aminadab.\""
6,13,"\"Bin bèk, bin bèk, O sulamita; bin bèk, bin bèk, pa nos por keda wak bo!\" \"Pakiko bo kier fiha bista riba e sulamita, manera ta fiha bista riba e baliamentu di e dos kampamentunan?"
7,1,"\"Ki bunita bo pianan ta den sandalia, O, yu muhé di prens! E kurvanan di bo hepnan ta manera prenda, obra di e mannan di un artista."
7,2,"Bo lombrishi ta manera un kopa rondó, ku nunka ta falta biña mesklá; bo barika ta manera un monton di trigo, tur será ku leli."
7,3,"Bo dos pechunan ta manera dos yu di biná, yu ohochi di un gasèl."
7,4,"Bo garganta ta manera un toren di ivor, bo wowonan ta manera e tankinan-di-awa di Hesbon na porta di Bat-rabim; bo nanishi ta manera e toren di Líbano, ku ta keda kara pa Damasko."
7,5,"Bo kabes ta koronábo manera Karmelo, i e lòknan riba bo kabes ta manera hilu púrpura; rei ta keda enkantá ku bo krùlnan."
7,6,"Ki bunita i ki agradabel bo ta, mi amor, ku tur bo enkantonan!"
7,7,"Bo estatura ta manera un palma, i bo pechunan ta manera tròshinan di dadel."
7,8,"Mi a bisa: 'Mi kier subi e palma, i mi kier kohe su ramanan di fruta tene.' O, ku bo pechunan por ta manera tròshinan di wendrùif, i e holó dushi di bo rosea manera apel,"
7,9,"i bo boka manera e mihó biña!\" \"Esaki ta baha suave asina pa mi stimá, bashando poko-poko ofer di su lepnan mientras ku e ta drumi."
7,10,"Mi ta di mi stimá, i su deseo ta pa mi."
7,11,"Ban, mi stimá, laga nos bai den kunuku; laga nos pasa nochi den e pueblitonan."
7,12,"Laga nos lanta tempran i bai na e kunukunan di wendrùif; laga nos wak si e matanan di wendrùif a saka kònòpi, i si su flornan a habri, i si e palunan di granatapel a floria; ayanan lo mi dunabo mi amor."
7,13,"E mandrágoranan a manda holó dushi; i na nos portanan tin tur mihó fruta, tantu nobo komo bieu, ku mi a warda pa bo, mi stimá."
8,1,"\"O, si bo tabata manera un ruman hòmber pa mi, ku a bebe na e pechunan di mi mama. Si mi a hañabo pafó, lo mi a sunchi bo; i ni un hende lo no a despresiámi."
8,2,"Lo mi a guiabo i hibabo den kas di mi mama, kende a instruími; lo mi a dunabo biña ku speserei bebe for di e djus di mi granatapelnan."
8,3,"Laga su man robes ta bou di mi kabes, i su man drechi brasami.\""
8,4,"\"Mi kier pa boso hura, O yu muhénan di Jerusalèm, no lanta ni spièrta mi amor, te ora ku e ta deseá esaki.\""
8,5,"\"Ta ken esaki ta ku ta subi bin for di desierto, mientras ku e ta lèn riba su stimá?\" \"Bou di e palu di apel mi a lantabo for di soño; ayanan bo mama tabatin doló pa bo, ayanan e tabatin doló i a duna lus na bo."
8,6,"Ponemi manera un seyo riba bo kurason, manera un seyo riba bo brasa. Pasobra amor ta mes fuerte ku morto, yalursheit ta mes severo ku Seol; su flamnan ta flamnan di kandela, e flam di SEÑOR."
8,7,"Hopi awanan no por paga amor, ni riunan lo no pasa ofer di djé; si un hende duna tur e rikesanan di su kas pa amor, tòg esaki lo wòrdu despresiá kompletamente.\""
8,8,"\"Nos tin un ruman muhé chikitu, i e no tin pechu; kiko nos lo hasi pa nos ruman muhé riba e dia ku un hende pidi p'é?"
8,9,"Si e ta un muraya, nos lo traha un defensa di plata riba djé; ma si e ta un porta, nos lo ser'é aden ku tablanan di seda.\""
8,10,"\"Mi tabata un muraya, i mi pechunan tabata manera toren; e ora ei mi a bira den su bista manera un hende ku ta haña pas."
8,11,"Salomon tabatin un kunuku di wendrùif na Baal-hamon; el a konfia e kunuku di wendrùif na kuidadónan; kada un mester a trese mil siklo di plata pa su fruta."
8,12,"Mi mes kunuku di wendrùif ta na mi disposishon; e mil siklonan ta pa bo, Salomon, i dos shen ta pa esnan ku ta kuida su fruta.\""
8,13,"\"O abo ku ta sinta den e hòfinan, mi kompañeronan ta skucha pa tende bo bos; lagami tend'é!\""
8,14,"\"Pura, mi stimá, i sea manera un gasèl òf un biná yòn riba e serunan di speserei.\""
