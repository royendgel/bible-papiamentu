chapter,verse,"text"
1,1,"Awor Moab a rebeldiá kontra Israel despues di morto di Akab."
1,2,"I Okozias a kai dor di e trali di su kamber ariba na Samaria, i a bira malu. Anto el a manda mensaheronan i a bisa nan: \"Bai, konsultá ku Baal-zebub, e dios di Ekron, si mi ta rekuperá di e malesa aki.\""
1,3,"Ma e Angel di SEÑOR a bisa Elias e tisbita: \"Lanta, bai kontra ku e mensaheronan di rei di Samaria i bisa nan: 'Ta pasobra no tin Dios na Israel pesei boso ta bai konsultá ku Baal-zebub, e dios di Ekron?'"
1,4,"Pesei anto, asina SEÑOR ta bisa: 'Lo bo no baha for di e kama ku bo a subi, ma lo bo muri sigur.'\" Anto Elias a bai."
1,5,"Ora ku e mensaheronan a bolbe serka djé, el a bisa nan: \"Pakiko boso a bin bèk?\""
1,6,"I nan a bis'é: \"Un hòmber a bin kontra ku nos i a bisa nos: 'Bai bèk serka e rei ku a manda boso i bis'é: \"Asina SEÑOR ta bisa: 'Ta pasobra no tin Dios na Israel pesei bo ta manda konsultá ku Baal-zebub, e dios di Ekron? Pesei lo bo no baha for di e kama ku bo a subi, ma lo bo muri sigur.'\"'\""
1,7,"I el a bisa nan: \"Kon e hòmber, ku a bin kontra ku boso i ku a papia e palabranan aki ku boso, tabata?\""
1,8,"I nan a kontest'é: \"E tabata un hòmber yen di kabei ku un faha di kueru mará na su hep.\" I el a bisa: \"Ta Elias e tisbita.\""
1,9,"E ora ei rei a manda serka djé un kapitan di sinkuenta ku su sinkuentanan. I el a bai serka Elias, i mira, e tabata sintá riba kabes di e seru. I el a bis'é: \"O hòmber di Dios, rei ta bisa: 'Baha.'\""
1,10,"I Elias a kontestá i a bisa e kapitan di sinkuenta: \"Si mi ta un hòmber di Dios, laga kandela baha for di shelu i kaba ku bo i ku bo sinkuentanan.\" E ora ei kandela a baha for di shelu i a kaba kuné i ku su sinkuentanan."
1,11,"Anto rei a bolbe manda serka djé un otro kapitan di sinkuenta ku su sinkuentanan. I el a kontestá i a bis'é: \"O hòmber di Dios, asina rei ta bisa: 'Baha lihé.'\""
1,12,"I Elias a kontestá i a bisa nan: \"Si mi ta un hòmber di Dios, laga kandela baha for di shelu i kaba ku bo i ku bo sinkuentanan.\" E ora ei kandela di Dios a baha for di shelu i a kaba kuné i ku su sinkuentanan."
1,13,"Asina el a bolbe manda e kapitan di e di tres trupa di sinkuenta ku su sinkuentanan. Ora ku e di tres kapitan di sinkuenta a subi bai, el a yega i a hinka rudia dilanti di Elias, i a rogu'é i a bis'é: \"O hòmber di Dios, pa fabor, laga mi bida i e bida di bo sinkuenta sirbidónan aki ta presioso den bo bista."
1,14,"Mira, kandela a baha for di shelu i a kaba ku e promé dos kapitannan di sinkuenta ku nan sinkuentanan; ma awor, laga mi bida ta presioso den bo bista.\""
1,15,"I e Angel di SEÑOR a bisa Elias: \"Baha bai kuné; no tene miedu di djé.\" Asina el a lanta i a baha bai kuné serka rei."
1,16,"E ora ei el a bis'é: \"Asina SEÑOR ta bisa: 'Pasobra bo a manda mensaheronan pa konsultá ku Baal-zebub, e dios di Ekron--ta pasobra no tin Dios na Israel pa konsultá ku Su palabra?--pesei lo bo no baha for di e kama ku bo a subi, ma lo bo muri sigur.'\""
1,17,"Asina Okozias a muri konforme e palabra di SEÑOR ku Elias a papia. I pasobra e no tabatin yu hòmber, Joram a bira rei na su lugá den e di dos aña di Joram, yu hòmber di Josafat, rei di Juda."
1,18,"Awor e demas echonan di Okozias ku el a hasi, nan no ta pará skirbí den e Buki di Krónikanan di e Reinan di Israel?"
2,1,"I a sosodé ku ora SEÑOR tabata pa hiba Elias shelu den un warwarú, Elias a bai ku Eliseo for di Gilgal."
2,2,"I Elias a bisa Eliseo: \"Pa fabor, keda akinan, pasobra SEÑOR a mandami te na Bèt-èl.\" Ma Eliseo a bisa: \"Manera SEÑOR ta biba i manera abo mes ta biba, lo mi no lagabo.\" Asina nan a baha bai Bèt-èl."
2,3,"E ora ei e yu hòmbernan di e profetanan ku tabata na Bèt-èl a sali bai serka Eliseo i a bis'é: \"Bo sa ku awe SEÑOR ta bai kita bo maestro for di bo?\" I el a bisa: \"Sí, mi sa; keda ketu.\""
2,4,"I Elias a bis'é: \"Eliseo, pa fabor, keda akinan, pasobra SEÑOR a mandami Jeriko.\" Ma el a bisa: \"Manera SEÑOR ta biba, i manera abo mes ta biba, lo mi no lagabo.\" Asina nan a yega Jeriko."
2,5,"I e yu hòmbernan di e profetanan ku tabata na Jeriko a aserká Eliseo i a bis'é: \"Bo sa ku awe SEÑOR ta bai kita bo maestro for di bo?\" I el a kontestá: \"Sí, mi sa; keda ketu.\""
2,6,"Anto Elias a bis'é: \"Pa fabor, keda akinan, pasobra SEÑOR a mandami Jordan.\" I el a bisa: \"Manera SEÑOR ta biba, i manera abo mes ta biba, lo mi no lagabo.\" Asina nan dos a sigui bai."
2,7,"Awor sinkuenta hòmber di e yu hòmbernan di e profetanan a bai i a para na un distansia enfrente di nan, mientras ku nan dos tabata pará banda di Jordan."
2,8,"I Elias a kohe su mantel i a dobl'é i a dal riba e awanan; i esakinan a parti, un parti p'aki i un parti p'aya, asina ku nan dos a krusa riba tera seku."
2,9,"Awor a sosodé ku ora nan a krusa, Elias a bisa Eliseo: \"Pidi loke bo kier pa mi hasi pa bo promé ku mi wòrdu kitá for di bo.\" I Eliseo a bisa: \"Pa fabor, laga un dòbel porshon di bo spiritu ta riba mi.\""
2,10,"I Elias a bisa: \"Bo a pidi un kos difisil. Sinembargo, si bo mirami ora mi wòrdu kitá for di bo, lo t'asina pa bo; ma si no, lo no t'asina.\""
2,11,"Anto a sosodé ku mientras nan tabata kana ta papia, mira, a paresé un garoshi di kandela i kabainan di kandela ku a separá nan dos. I Elias a subi bai shelu den un warwarú."
2,12,"I Eliseo a mira esaki i a sklama: \"Mi tata, mi tata, e garoshinan di Israel i su koredónan di kabai!\" I e no a mir'é mas. E ora ei el a kohe su mes pañanan tene i a sker nan na dos pida."
2,13,"Tambe el a kohe e mantel di Elias ku a kai for di djé, i a bolbe i a bai para kantu di Jordan."
2,14,"I el a kohe e mantel di Elias ku a kai for di djé, i a dal riba e awanan i a bisa: \"Unda SEÑOR, e Dios di Elias, ta?\" I ora ku e tambe a dal riba e awanan, esakinan a parti, un parti p'aki i un parti p'aya; i Eliseo a krusa."
2,15,"Awor ora ku e yu hòmbernan di e profetanan ku tabata na Jeriko enfrente di djé a mir'é, nan a bisa: \"E spiritu di Elias ta riba Eliseo.\" I nan a bin kontr'é i a bùig te na suela su dilanti."
2,16,"I nan a bis'é: \"Ata awor, tin sinkuenta hòmber fuerte huntu ku bo sirbidónan. Pa fabor, laga nan bai buska bo shon; podisé e Spiritu di SEÑOR a his'é i a tir'é riba kualke seru òf den kualke vaye.\" I el a bisa: \"No manda nan.\""
2,17,"Ma ora nan a insistí te ku el a sinti asina un bèrguensa ku e no por a nenga, el a bisa: \"Manda nan.\" Pesei nan a manda sinkuenta hòmber; i nan a buska tres dia largu ma nan no a hañ'é."
2,18,"I nan a bolbe serka Eliseo mientras ku e tabata keda na Jeriko; i el a bisa nan: \"Mi no a bisa boso: 'No bai'?\""
2,19,"E ora ei e hòmbernan di e stat a bisa Eliseo: \"Mir'aki, e lugá na unda e stat aki ta situá ta agradabel, manera mi señor ta mira; ma e awa ta malu, i e tera ta infértil.\""
2,20,"I el a bisa: \"Trese un tinashi nobo pa mi, i pone salu den djé.\" Asina nan a tres'é p'é."
2,21,"I el a sali bai na e fuente di awa, i a tira salu den djé i a bisa: \"Asina SEÑOR ta bisa: 'Mi a kura e awanan aki; for di djé lo no tin ni morto ni infertilidat mas.'\""
2,22,"Asina e awanan a keda kurá te dia djawe, konforme e palabra di Eliseo, ku el a papia."
2,23,"Anto for di ayanan el a subi bai Bèt-èl; i mientras ku e tabata bai riba e kaminda, algun mucha hòmber a sali for di e stat i a hasi bofon di djé i a bis'é: \"Subi, kabes pelon; subi, kabes pelon!\""
2,24,"Ora ku el a bira wak i a mira nan, el a maldishoná nan den e nòmber di SEÑOR. E ora ei dos ber muhé a sali for di e mondinan i a habraká kuarent'i dos di e mucha hòmbernan."
2,25,"I for di ayanan el a bai Seru Karmelo, i for di ayanan el a bolbe bai Samaria."
3,1,"Awor Joram, yu hòmber di Akab, a bira rei di Israel na Samaria den e di diesocho aña di Josafat, rei di Juda, i a reina diesdos aña."
3,2,"I el a hasi malu den bista di SEÑOR, ounke no manera su tata i su mama; pasobra el a kita e pilar sagrado di Baal ku su tata a traha."
3,3,"Sinembargo, el a pèrsistí den e pikánan di Jeroboam, yu hòmber di Nabat, ku kualnan el a hasi Israel peka; e no a bandoná nan."
3,4,"Awor Mesa, rei di Moab, tabata un kriadó di karné, i e tabatin kustumber di paga rei di Israel ku shen mil lamchi i lana di shen mil karné chubatu."
3,5,"Ma a sosodé ku ora Akab a muri, rei di Moab a rebeldiá kontra rei di Israel."
3,6,"I e tempu ei rei Joram a sali for di Samaria i a reuní henter Israel."
3,7,"E ora ei el a bai i a manda rospondi pa Josafat, rei di Juda, bisando: \"Rei di Moab a rebeldiá kontra mi. Bo kier ban ku mi pa bringa kontra Moab?\" I el a bisa: \"Lo mi bai. Ami ta manera abo ta, mi pueblo ta manera bo pueblo, mi kabainan manera bo kabainan.\""
3,8,"I el a bisa: \"Pa kual kaminda nos mester subi?\" I el a kontestá: \"Pa e kaminda den desierto di Edòm.\""
3,9,"Asina rei di Israel a bai huntu ku rei di Juda i rei di Edòm; i nan a hasi un buèlta di un biahe di shete dia, i no tabatin awa pa e ehérsito ni pa e bestianan di kria ku tabata sigui nan."
3,10,"Anto rei di Israel a bisa: \"Ai! Pasobra SEÑOR a yama e tres reinan aki pa entregá nan den man di Moab.\""
3,11,"Ma Josafat a bisa: \"No tin profeta di SEÑOR akinan, pa medio di ken nos por konsultá ku SEÑOR?\" I un di e sirbidónan di rei di Israel a kontestá i a bisa: \"Eliseo, yu hòmber di Safat, t'akinan, kende antes tabata basha awa riba e mannan di Elias.\""
3,12,"I Josafat a bisa: \"E palabra di SEÑOR ta kuné.\" Asina rei di Israel i Josafat i rei di Edòm a baha bai serka djé."
3,13,"Awor Eliseo a bisa rei di Israel: \"Ki mi tin di hasi ku bo? Bai serka e profetanan di bo tata i serka e profetanan di bo mama.\" I rei di Israel a bis'é: \"Nò, pasobra SEÑOR a yama e tres reinan aki huntu pa entregá nan den man di Moab.\""
3,14,"I Eliseo a bisa: \"Manera e SEÑOR di ehérsitonan ta biba, dilanti di Kende mi ta para, si no tabata pa rèspèt pa e presensia di Josafat, rei di Juda, lo mi no a wak bo, ni hasi kaso di bo."
3,15,"Ma trese un tokadó di lirio pa mi awor.\" I a sosodé ku ora e tokadó di lirio tabata toka, e man di SEÑOR a baha riba djé."
3,16,"I el a bisa: \"Asina SEÑOR ta bisa: 'Yena e vaye aki ku roi.'"
3,17,"Pasobra asina SEÑOR ta bisa: 'Boso lo no mira bientu, ni boso lo no mira awaseru; tòg e vaye ei lo yena ku awa, asina ku boso lo bebe, tantu boso komo boso bestianan di kria i boso otro bestianan."
3,18,"I esaki ta un kos chikitu asina den bista di SEÑOR; E lo entregá e moabitanan tambe den boso man."
3,19,"Anto boso mester destruí tur stat fortifiká i tur stat skohí, i kap tur bon palu i dèmpel tur fuente di awa, i daña tur pida bon tera ku piedra.'\""
3,20,"I a sosodé ku part'i mainta, na ora di ofresé sakrifisio, mira, a bin awa for di direkshon di Edòm, i e tera a yena ku awa."
3,21,"Awor e moabitanan tur a tende ku e reinan a bin pa bringa kontra nan. I nan a manda yama tur esnan ku por a bisti armadura i tambe esnan mas bieu; i nan a bai para na frontera."
3,22,"I nan a lanta mainta tempran, i solo tabata briya riba e awa, i e moabitanan a mira e awa nan dilanti kòrá manera sanger."
3,23,"E ora ei nan a bisa: \"Esaki ta sanger; sigur e reinan a bringa ku otro, i nan a mata otro. Awor anto, Moab, ban kohe botín!\""
3,24,"Ma ora nan a yega na e kampamentu di Israel, e israelitanan a lanta i a mata e moabitanan, asina ku nan a hui nan dilanti; i nan a sigui bai te den e tera, matando e moabitanan."
3,25,"Asina nan a destruí e statnan; i kada un a tira un piedra riba kada pida bon tera te ora ku el a yena. Asina nan a dèmpel tur e fuentenan di awa i a kap tur bon palu, te ora na Kir-hareset nan a laga solamente su piedranan; sinembargo, esnan ku tabata tira piedra ku slenger a pasa rònt di djé i a destruié."
3,26,"Ora rei di Moab a mira ku e bataya tabata muchu fuerte p'é, el a hiba shete shen hòmber ku tabata saka spada huntu kuné, pa pasa yega na rei di Edòm, ma nan no tabata por."
3,27,"E ora ei el a kohe su yu hòmber mayó ku mester a reina na su lugá, i a ofres'é komo un ofrenda kimá riba e muraya. I un furia grandi a lanta kontra Israel, i nan a bai lagu'é i a bolbe nan mes tera."
4,1,"Awor un muhé di e esposanan di e yu hòmbernan di e profetanan a sklama na Eliseo: \"Bo sirbidó, mi esposo, a muri, i bo sa ku bo sirbidó tabata teme SEÑOR; i e hende ku mi debe a bin pa kohe mi dos yu hòmbernan pa ta su esklabu.\""
4,2,"I Eliseo a bis'é: \"Kiko mi por hasi pa bo? Bisami, kiko bo tin den kas?\" I e muhé a bisa: \"Bo sirbiente no tin nada den kas sino solamente un butishi di zeta.\""
4,3,"E ora ei el a bisa: \"Bai, fia butishi na kantidat pa bo mes serka tur bo bisiñanan, butishi bashí; no buska djis un par so."
4,4,"I bo mester drenta paden i sera porta bo tras i tras di bo yu hòmbernan, i yena tur e butishinan aki; i bo mester pone loke ta yen un banda.\""
4,5,"Asina el a bai laga Eliseo i a sera porta su tras i tras di su yu hòmbernan; nan tabata trese e butishinan p'é i e tabata yena nan."
4,6,"I a sosodé ku ora e butishinan tabata yen, el a bisa su yu hòmber: \"Trese un butishi mas pa mi.\" I el a bis'é: \"No tin ni un butishi mas.\" I e zeta a stòp di basha."
4,7,"E ora ei el a bai konta e hòmber di Dios. I el a bisa: \"Bai, bende e zeta i paga bo debe, i abo i bo yu hòmbernan por biba di e sobrá.\""
4,8,"Awor riba un bon dia Eliseo a bai Sunem, kaminda tabatin un muhé mashá konosí, i e muhé a insistí pa e keda kome. I tabata asina ku ki ora ku e pasa e tabata bai ayanan pa kome."
4,9,"I el a bisa su esposo: \"Mir'aki, mi ta ripará ku e hòmber aki, ku ta pasa tur ora serka nos, ta un hòmber santu di Dios."
4,10,"Pa fabor, laga nos traha un kamber chikitu ariba; i pone den djé un kama, un mesa, un stul i un kandelá p'é, pa ora ku e bin serka nos, e por keda eiden.\""
4,11,"Un dia el a bin einan i a keda den e kamber ariba i a bai sosegá."
4,12,"E ora ei el a bisa su sirbidó Gehazi: \"Yama e sunamita aki.\" I ora ku el a yam'é, el a bin para su dilanti."
4,13,"I Eliseo a bisa Gehazi: \"Bis'é awor: 'Mira, bo a pèrkurá asina bon pa nos; kiko mi por hasi pa bo? Bo kier pa mi papia ku rei òf ku e kapitan di ehérsito pa bo?'\" I el a kontestá: \"Mi ta biba meimei di mi mes hendenan.\""
4,14,"Anto Eliseo a bisa: \"Kiko anto por wòrdu hasí p'é?\" I Gehazi a kontestá: \"Di bèrdat, e no tin ningun yu hòmber, i su esposo ta bieu.\""
4,15,"I Eliseo a bisa: \"Yam'é.\" Ora ku el a yam'é, el a bin para den porta."
4,16,"E ora ei el a bisa: \"Otro aña na e temporada aki lo bo brasa un yu hòmber.\" I el a bisa: \"Nò, mi señor, O hòmber di Dios, no gaña bo sirbiente.\""
4,17,"I e muhé a konsebí i a duna lus na un yu hòmber e siguiente aña na e temporada ei, manera Eliseo a bis'é."
4,18,"Ora ku e mucha a bira grandi, el a bai riba un dia serka su tata, serka e kosechadónan."
4,19,"I el a bisa su tata: \"Mi kabes, mi kabes!\" I e tata a bisa su sirbidó: \"Kargu'é hiba pa su mama.\""
4,20,"Ora ku el a his'é i a hib'é pa su mama, el a keda sinta den skochi di su mama te mèrdia, i e ora ei el a muri."
4,21,"E ora ei e mama a bai ariba i a pon'é riba kama di e hòmber di Dios, a sera e porta su tras, i a sali bai pafó."
4,22,"Despues el a yama su esposo i a bisa: \"Pa fabor, manda un di e sirbidónan pa mi i un di e burikunan, pa mi kore bai serka e hòmber di Dios, i bin bèk.\""
4,23,"I su esposo a bisa: \"Pakiko bo kier bai serka djé awe? No ta ni luna nobo ni sabat.\" I e muhé a bisa: \"Tur kos ta bon.\""
4,24,"E ora ei e muhé a siya un buriku i a bisa su sirbidó: \"Dal bai; no baha velosidat pa mi sin ku ami bisabo.\""
4,25,"Asina el a bai i a yega serka e hòmber di Dios na Seru Karmelo. I a sosodé ku ora e hòmber di Dios a mir'é djaleu, el a bisa su sirbidó Gehazi: \"At'e sunamita!"
4,26,"Pa fabor, kore bai kontr'é i bis'é: 'Tur kos ta bon ku bo? Tur kos ta bon ku bo esposo? Tur kos ta bon ku e mucha?'\" I el a kontestá: \"Tur kos ta bon.\""
4,27,"Ora ku el a yega na e seru serka e hòmber di Dios, el a kohe su pia tene. I Gehazi a yega serka pa push'é un banda, ma e hòmber di Dios a bisa: \"Lagu'é na pas, pasobra e tin angustia den su alma; i SEÑOR a tene esaki skondí pa mi i no a bisami.\""
4,28,"E ora ei e muhé a bisa: \"Ta ami a pidi mi señor un yu hòmber? Mi no a bisa: 'No gañami'?\""
4,29,"Anto Eliseo a bisa Gehazi: \"Faha bo hep, kohe mi garoti den bo man, i kohe bo kaminda bai; si bo topa un hende, no salud'é, i si kualkier hende saludábo, no kontest'é; i pone mi garoti riba e mucha su kara.\""
4,30,"I mama di e mucha a bisa: \"Manera SEÑOR ta biba i manera bo mes ta biba, mi no ta bai sin bo.\" I Eliseo a lanta i a siguié."
4,31,"E ora ei Gehazi a bai nan dilanti i a pone e garoti riba e mucha su kara, ma no tabatin ni zonidu, ni señal di bida. Asina el a bai bèk pa kontra ku Eliseo i a bis'é: \"E mucha no a spièrta.\""
4,32,"Ora ku Eliseo a drenta e kas, mira, e mucha tabata drumí morto riba su kama."
4,33,"Asina el a drenta i a sera e porta tras di nan dos, i a hasi orashon na SEÑOR."
4,34,"I el a bai ariba i a drumi riba e mucha, i a pone su boka riba su boka, su wowonan riba su wowonan i su mannan riba su mannan, i el a rèk su mes riba djé; i e mucha su kurpa a bira kayente."
4,35,"Despues el a bolbe bai i a kana un biaha bai-bin den e kas, i a bai ariba i a rèk su mes riba djé; i e mucha a nister shete biaha i a habri wowo."
4,36,"I e hòmber di Dios a yama Gehazi i a bisa: \"Yama e sunamita aki.\" Asina Gehazi a yama e sunamita. I ora ku el a yega serka djé, el a bisa: \"Hisa bo yu.\""
4,37,"E ora ei el a drenta i a tira su kurpa abou na pia di Eliseo i a bùig te na suela; i el a hisa su yu hòmber i a sali bai."
4,38,"Ora ku Eliseo a bolbe Gilgal, tabatin un hamber na e tera. Mientras ku e yu hòmbernan di e profetanan tabata sintá su dilanti, el a bisa su sirbidó: \"Pone e wea grandi na kandela i kushiná stobá pa e yu hòmbernan di e profetanan.\""
4,39,"E ora ei un hende a sali bai den kunuku pa kohe yerbanan; i el a haña un mata shimaron ku ta rama, i a yena su saya yen di kalbas shimaron, a bin i a kòrta nan pone den e wea di stobá, maske nan no tabata sa kiko nan tabata."
4,40,"Asina nan a saka kuminda pa e hòmbernan kome. I a sosodé ku ora nan tabata kome e stobá, nan a grita i a bisa: \"Ai, hòmber di Dios, tin morto den e wea!\" I nan no por a kome."
4,41,"Ma el a bisa: \"Awor trese hariña.\" I el a tira esei den e wea, i el a bisa: \"Saka kuminda pa e hendenan kome.\" E ora ei no tabatin nada malu mas den e wea."
4,42,"Awor a bin un hòmber for di Baal-salisa, i el a trese pan di e promé frutanan, binti pan di puspas i tapushi di mainshi fresku den su saku, pa e hòmber di Dios. I el a bisa: \"Duna e hendenan pa nan kome.\""
4,43,"I su sirbidó a bisa: \"Kiko? Mi mester parti esaki pa shen hòmber?\" Ma el a bisa: \"Duna e hendenan pa nan kome, pasobra asina SEÑOR ta bisa: 'Nan lo kome te sobra.'\""
4,44,"Asina el a pon'é nan dilanti; i nan a kome te sobra, konforme e palabra di SEÑOR."
5,1,"Awor Naaman, kapitan di e ehérsito di rei di Siria, tabata un gran hòmber den bista di su shon i mashá respetá, pasobra pa medio di djé SEÑOR a duna viktoria na Siria. Tambe e hòmber tabata un guerero balente, ma e tabata un leproso."
5,2,"Awor e sirionan a sali den trupanan, i a kohe un mucha muhé chikitu di tera di Israel komo katibu; i e tabata sirbi Naaman su esposa."
5,3,"I e mucha muhé a bisa Naaman su esposa: \"Mara mi shon Naaman tabata serka e profeta ku ta na Samaria! E ora ei é lo a kur'é di su lepra.\""
5,4,"I Naaman a bai serka su shon i a kont'é, bisando: \"Tal i tal kos e mucha muhé ku ta di tera di Israel a bisa.\""
5,5,"E ora ei rei di Siria a bisa: \"Bai anto, i lo mi manda un karta pa rei di Israel.\" I el a bai i a hiba kuné dies talento di plata i seis mil siklo di oro i dies sèt di paña pa kambia."
5,6,"I el a hiba e karta pa rei di Israel, bisando: \"I awor, ora ku e karta aki yega serka bo, mira, mi a manda mi sirbidó Naaman serka bo, pa bo kur'é di su lepra.\""
5,7,"I a sosodé ku ora rei di Israel a lesa e karta, el a sker su pañanan i a bisa: \"Ta ami ta Dios anto, pa mata i hasi biba atrobe, ku e hòmber aki ta manda rospondi pa mi pa kura un hòmber di su lepra? Ma paga tino awor, i mira kon e ta buska un pleitu ku mi.\""
5,8,"I a sosodé ku ora Eliseo, e hòmber di Dios, a tende ku rei di Israel a sker su pañanan, el a manda rospondi pa rei, bisando: \"Pakiko bo a sker bo pañanan? Lagu'é bin serka mi, i e lo sa ku tin un profeta na Israel.\""
5,9,"Asina Naaman a yega ku su kabainan i su garoshinan, i a para na porta di e kas di Eliseo."
5,10,"I Eliseo a manda un mensahero serka djé, bisando: \"Bai i baña shete biaha den Jordan, i bo kueru lo wòrdu kurá i lo bo ta limpi.\""
5,11,"Ma Naaman a bira furioso i a bai i a bisa: \"Mira, mi a pensa: 'Siguramente lo e sali bin serka mi, i para invoká e nòmber di SEÑOR su Dios, pasa su man ofer di e lugá, i kura e lepra.'"
5,12,"Abana i Farfar, e riunan di Damasko, no ta mihó ku tur e awanan di Israel? Mi no por a baña den nan i bira limpi?\" Asina el a bira bai masha rabiá mes."
5,13,"E ora ei su sirbidónan a hala serka i a bis'é: \"Mi tata, si e profeta a bisabo hasi un kos grandi, lo bo no a hasié? Kuantu mas anto ora e bisabo: 'Baña, i bira limpi'?\""
5,14,"Asina el a baha bai i a sambuyá shete biaha den Jordan, konforme e palabra di e hòmber di Dios; i su kueru a wòrdu kurá i a bira manera di un mucha chikitu, i el a bira limpi."
5,15,"Anto el a bai bèk serka e hòmber di Dios, é ku tur esnan ku tabata huntu kuné; i el a bin para su dilanti, i a bisa: \"Mira, mi sa ku no tin ningun Dios den henter mundu, sino solamente na Israel; pesei, pa fabor, aseptá un regalo di bo sirbidó awor.\""
5,16,"Ma el a bisa: \"Manera SEÑOR ta biba, dilanti di Kende mi ta para, lo mi no tuma nada.\" I Naaman a insistí pa e tum'é, ma Eliseo a nenga."
5,17,"I Naaman a bisa: \"Si no, pa fabor, laga nan duna bo sirbidó a lo menos un karga di tera di e kantidat ku dos mula por karga; pasobra bo sirbidó lo no ofresé ofrenda kimá mas, ni e lo no ofresé sakrifisio na otro diosnan, sino solamente na SEÑOR."
5,18,"Ku SEÑOR pordoná bo sirbidó den e asunto aki: ora mi shon ta bai den kas di Rimon pa adorá ayanan, i e ta lèn riba mi man i ami ta bùig den kas di Rimon, ora mi ta bùig den kas di Rimon, ku SEÑOR pordoná bo sirbidó den e asunto aki.\""
5,19,"I el a bis'é: \"Bai na pas.\" Asina el a bai un distansia for di djé."
5,20,"Ma Gehazi, sirbidó di Eliseo, e hòmber di Dios, a pensa: \"Mira, mi shon a spar e sirio Naaman aki dor di no aseptá for di su man loke ku el a trese. Manera SEÑOR ta biba, lo mi kore bai su tras i tuma algu for di djé.\""
5,21,"Asina Gehazi a kore bai tras di Naaman. Ora Naaman a mira un hende ta kore bin su tras, el a baha for di e garoshi pa bin kontr'é i a puntra: \"Tur kos ta bon?\""
5,22,"I Gehazi a bisa: \"Tur kos ta bon. Mi shon a mandami, bisando: 'Mira, dos hoben di e yu hòmbernan di e profetanan a kaba di yega serka mi for di e serunan di Efrain. Pa fabor, duna nan un talento di plata i dos sèt di paña pa kambia.'\""
5,23,"I Naaman a bisa: \"Sea asina bon di tuma dos talento.\" I el a insistí, i a mara dos talento di plata den dos saku ku dos sèt di paña pa kambia, i a duna nan na dos di su sirbidónan; i nan a karga nan Gehazi su dilanti."
5,24,"Ora Gehazi a yega na e seru, el a tuma nan for di nan man i a pone nan den kas, i el a manda e hòmbernan bai, i nan a bai."
5,25,"E ora ei el a drenta paden i a bai para dilanti di su shon. I Eliseo a bis'é: \"Unda bo tabata, Gehazi?\" I el a bisa: \"Bo sirbidó no a bai ningun kaminda.\""
5,26,"E ora ei Eliseo a bis'é: \"No t'asina ku mi kurason a bai ku bo ora ku e hòmber a baha for di su garoshi bira bin kontrabo? Ta tempu awor pa risibí plaka i pa risibí paña i kunuku di oleifi, kunuku di wendrùif, karné, buey i sirbidónan hòmber i muhé?"
5,27,"Pesei, e lepra di Naaman lo pega na bo i na bo desendientenan pa semper.\" Asina el a sali for di su presensia, un leproso, blanku manera sneu."
6,1,"Awor e yu hòmbernan di e profetanan a bisa Eliseo: \"Mira, e lugá bo dilanti kaminda nos ta biba ta muchu pèrtá pa nos."
6,2,"Pa fabor, laga nos bai Jordan, i kada un di nos kohe un balki for di ayanan; i laga nos traha ayanan un lugá pa nos mes, kaminda nos por biba.\" I el a bisa: \"Bai numa.\""
6,3,"Anto un a bisa: \"Sea asina bon di bai ku bo sirbidónan.\" I el a kontestá: \"Mi ta bai.\""
6,4,"Asina el a bai ku nan; i ora nan a yega Jordan, nan a kap palu."
6,5,"Ma ora ku un di nan tabata kòrta un balki, kabes di e hacha a kai den awa; i el a dal un gritu i a bisa: \"Ai, mi shon! Anto ta fiá e ta!\""
6,6,"E ora ei e hòmber di Dios a bisa: \"Unda el a kai?\" I ora ku el a mustr'é e lugá, el a kòrta pida palu, i a tir'é ayanan, i el a hasi e heru drif."
6,7,"I el a bisa: \"Koh'é.\" Asina el a saka su man i a koh'é."
6,8,"Awor rei di Siria tabata hasi guera kontra Israel; i el a konsultá ku su sirbidónan, bisando: \"Na tal i tal lugá mi kampamentu lo ta.\""
6,9,"I e hòmber di Dios a manda rospondi pa rei di Israel, bisando: \"Tene kuidou pa bo no pasa e lugá aki, pasobra e sirionan ta baha bai ayanan.\""
6,10,"I rei di Israel a manda hende na e lugá di kual e hòmber di Dios a kont'é; asina el a avis'é, di manera ku el a protehá su mes ayanan mas ku un òf dos biaha."
6,11,"Awor kurason di rei di Siria tabata furioso tokante di e kos aki; i el a yama su sirbidónan i a bisa nan: \"Boso por bisami ken di nos ta na fabor di rei di Israel?\""
6,12,"I un di su sirbidónan a bisa: \"Nò, señor mi rei; ma Eliseo, e profeta ku ta na Israel, ta konta rei di Israel e palabranan ku bo ta papia den bo kamber di drumi.\""
6,13,"Pesei el a bisa: \"Bai i wak unda e ta, pa mi manda koh'é prezo.\" I nan a bis'é: \"Mira, e ta na Dotan.\""
6,14,"I el a manda kabai, garoshi i un ehérsito grandi ayanan, i nan a yega anochi i a rondoná e stat."
6,15,"Awor ora ku e sirbidó di e hòmber di Dios a lanta mainta tempran i a sali bai pafó, mira, un ehérsito ku kabai i garoshi tabata rondoná e stat. I su sirbidó a bis'é: \"Ai, mi shon! Kiko nos lo hasi?\""
6,16,"Asina el a kontestá: \"No tene miedu, pasobra esnan ku ta ku nos ta mas ku esnan ku ta ku nan.\""
6,17,"E ora ei Eliseo a hasi orashon i a bisa: \"O SEÑOR, mi ta pidiBo, habri su wowo pa e mira.\" I SEÑOR a habri wowo di e sirbidó i el a mira, i at'e seru tabata yen di kabai i garoshi di kandela tur rònt di Eliseo."
6,18,"I ora ku e sirionan a baha bin serka djé, Eliseo a hasi orashon na SEÑOR i a bisa: \"Dal e hendenan aki ku sieguedat, mi ta pidiBo.\" Asina El a dal nan ku sieguedat konforme e palabra di Eliseo."
6,19,"E ora ei Eliseo a bisa nan: \"Esaki no ta e kaminda, ni esaki no ta e stat; siguimi i lo mi hiba boso serka e hòmber ku boso ta buska.\" I el a hiba nan Samaria."
6,20,"I a sosodé ku ora nan a yega Samaria, Eliseo a bisa: \"O SEÑOR, habri wowo di e hòmbernan aki, pa nan mira.\" Asina SEÑOR a habri nan wowo, i nan a mira; i ata nan tabata meimei di Samaria."
6,21,"Anto ora rei di Israel a mira nan, el a bisa Eliseo: \"Mi tata, mi mester mata nan? Mi mester mata nan?\""
6,22,"I el a kontestá: \"No mata nan. Bo kier mata esnan ku bo a kohe komo katibu ku bo spada i ku bo bog? Pone pan i awa nan dilanti, pa nan kome i bebe i bolbe serka nan shon.\""
6,23,"Asina el a prepará un fiesta grandi pa nan; i despues ku nan a kome i bebe, el a manda nan bai, i nan a bai serka nan shon. I e trupanan di bandido di Siria no a bin tera di Israel mas."
6,24,"Awor a sosodé ku despues di esaki Bèn-adad, rei di Siria, a reuní henter su ehérsito i a bai rondoná Samaria."
6,25,"I tabatin un hamber pisá na Samaria; i mira, nan a rondon'é te ora ku un kabes di buriku tabata wòrdu bendí pa ochenta siklo di plata, i un kuartu pinchi di mèst di palomba pa sinku siklo di plata."
6,26,"I ora rei di Israel tabata pasa riba e muraya, un muhé a sklama na djé, bisando: \"Yudami, O señor, mi rei!\""
6,27,"I el a bisa: \"Si SEÑOR no yudabo, for di unda ami por buska yudansa pa bo? For di e plenchi-di-bati-mainshi òf for di e baki-di-pèrs-wendrùif?\""
6,28,"I rei a bis'é: \"Ta kiko ta pasa ku bo?\" I e muhé a kontestá: \"E muhé aki a bisami: 'Duna bo yu hòmber pa nos kom'é awe, i mañan nos lo kome mi yu hòmber.'"
6,29,"Asina nos a herebé mi yu hòmber i a kom'é; i su manisé mi a bis'é: 'Duna bo yu hòmber pa nos kom'é'; ma el a skonde su yu.\""
6,30,"I a sosodé ku ora rei a tende e palabranan di e muhé, el a sker su pañanan--awor e tabata pasa riba e muraya--i e pueblo a wak, i mira, bou di su paña na su kurpa, e tabatin paña-di-saku bistí."
6,31,"Anto el a bisa: \"Ku Dios hasi asina ku mi i pió ainda, si kabes di Eliseo, yu hòmber di Safat, keda na su kurpa awe.\""
6,32,"Awor Eliseo tabata sintá den su kas, i e ansianonan tabata sintá serka djé. I rei a manda un hòmber bai su dilanti; ma promé ku e mensahero a yega serka djé, Eliseo a bisa e ansianonan: \"Boso ta mira kon e yu di un matadó aki a manda un hende pa kita mi kabes afó? Mira, ora ku e mensahero yega, sera e porta i wanta e porta duru p'é no drenta. Zonidu di pia di su shon no ta su tras?\""
6,33,"I mientras ku e tabata papia ku nan ainda, at'e mensahero a baha bin serka djé; i Eliseo a bisa: \"Mira, e kalamidat aki ta bin di SEÑOR; pakiko mi mester spera mas tempu ariba SEÑOR?\""
7,1,"E ora ei Eliseo a bisa: \"Skucha e palabra di SEÑOR; asina SEÑOR ta bisa: 'Mañan na e ora aki un midí di hariña fini lo wòrdu bendí pa un siklo, i dos midí di puspas pa un siklo, na e porta di Samaria.'\""
7,2,"I e ofisial di rei, riba kende su man rei tabata lèn, a kontestá e hòmber di Dios i a bisa: \"Mira, maske SEÑOR traha bentana den shelu, un kos asina por sosodé?\" Anto Eliseo a bisa: \"Mira, lo bo wak esaki ku bo mes wowo, ma abo lo no kome di djé.\""
7,3,"Awor tabatin kuater hòmber leproso na entrada di e porta di stat; i nan a bisa otro: \"Pakiko nos ta sinta aki te ora nos muri?"
7,4,"Si nos bisa: 'Nos ta bai den stat,' anto ayanan den stat tin hamber i ayanan nos lo muri; i si nos keda sinta aki, tambe nos lo muri. Pesei anto ban, laga nos pasa ofer pa e kampamentu di e sirionan. Si nan spar nos bida, nos lo biba; i si nan mata nos, nos lo muri numa.\""
7,5,"I ora tabata bira skur, nan a lanta pa bai na e kampamentu di e sirionan; ora nan a yega banda di e kampamentu di e sirionan, mira, no tabatin ningun hende einan."
7,6,"Pasobra SEÑOR a hasi e ehérsito di e sirionan tende un zonidu di garoshi i un zonidu di kabai--e zonidu di un ehérsito grandi, asina ku nan tabata bisa otro: \"Mira, rei di Israel a kontratá e reinan di e heteonan i e reinan di e egipsionan pa bin riba nos.\""
7,7,"Pesei ora tabata bira skur nan a lanta i a hui, i a bandoná nan tèntnan, nan kabainan i nan burikunan; asta e kampamentu nan a bandoná lagu'é manera ku e tabata, i a hui pa skapa nan bida."
7,8,"Ora ku e leprosonan aki a yega banda di e kampamentu, nan a drenta un tènt i a kome i bebe, i a hiba for di einan plata, oro i paña i a bai skonde nan; i nan a bolbe i a drenta un otro tènt, i a hiba algun kos for di einan tambe i a bai skonde nan."
7,9,"Anto nan a bisa otro: \"Nos no ta hasi bon. E dia aki ta un dia di bon nobo, ma nos ta keda ketu; si nos warda te ora di dia habri, kastigu lo bin riba nos. Pesei anto, ban, laga nos bai konta e hendenan di kas di rei.\""
7,10,"Asina nan a bin i a yama e wardadónan-di-porta di e stat, i nan a konta nan, bisando: \"Nos a yega na e kampamentu di e sirionan, i mira, no tabatin ningun hende einan, ni bos di hende, solamente e kabainan mará i e burikunan mará, i e tèntnan lagá meskos ku nan tabata.\""
7,11,"I e wardadónan-di-porta a yama i a konta esaki na e hendenan di kas di rei."
7,12,"E ora ei rei a lanta den anochi i a bisa su sirbidónan: \"Awor mi ta bai konta boso kiko e sirionan a hasi ku nos. Nan sa ku nos tin hamber; pesei nan a sali for di e kampamentu pa bai skonde den kunuku, bisando: 'Ora nan sali for di stat, nos lo kapturá nan bibu i drenta den e stat.'\""
7,13,"I un di su sirbidónan a kontestá i a bisa: \"Pa fabor, laga algun hòmber kohe sinku di e kabainan ku a resta, ku a keda den e stat ainda. Mira, di tur manera nan lo ta meskos ku henter e multitut di Israel ku a keda den djé; mira, di tur manera nan lo ta meskos ku henter e multitut di Israel ku a peresé kaba. Asina anto, laga nos manda hende pa bai wak.\""
7,14,"Pesei nan a kohe dos garoshi ku kabai, i rei a manda nan tras di e ehérsito di e sirionan, bisando: \"Bai wak.\""
7,15,"I nan a bai nan tras te na Jordan, i ata, henter e kaminda tabata yen di paña i ekipo ku e sirionan a benta afó den nan purá. E ora ei e mensaheronan a bin bèk i a konta rei."
7,16,"Asina e pueblo a sali i a plùnder e kampamentu di e sirionan. Anto un midí di hariña fini a wòrdu bendí pa un siklo i dos midí di puspas pa un siklo, konforme e palabra di SEÑOR."
7,17,"Awor rei a apuntá e ofisial real, riba kende su man e tabata lèn, pa tin enkargo di e porta di stat; ma e pueblo a trap'é na e porta di stat, i el a muri manera e hòmber di Dios a bisa rei, ora ku el a bin serka djé."
7,18,"I a sosodé meskos ku e hòmber di Dios a papia ku rei, bisando: \"Mañan na e ora aki dos midí di puspas lo wòrdu bendí pa un siklo i un midí di hariña fini pa un siklo, na e porta di Samaria.\""
7,19,"E ora ei e ofisial real a kontestá e hòmber di Dios i a bisa: \"Awor mira, maske SEÑOR traha bentana den shelu, un kos asina por sosodé?\" I el a bisa: \"Mira, lo bo wak esaki ku bo mes wowo, ma abo lo no kome di djé.\""
7,20,"I asina a sosodé kuné, pasobra e pueblo a trap'é na e porta di stat, i el a muri."
8,1,"Awor Eliseo a papia ku e muhé, kende su yu hòmber el a hasi biba atrobe, bisando: \"Lanta i bai ku e hendenan di bo kas, i keda biba pa un tempu kaminda bo por, pasobra SEÑOR a ordená un hamber, i esaki lo bin riba e tera pa shete aña.\""
8,2,"Asina e muhé a lanta i a hasi konforme e palabra di e hòmber di Dios, i el a bai ku e hendenan di su kas i a keda biba na e tera di e filisteonan pa shete aña."
8,3,"I a sosodé ku na fin di shete aña, e muhé a bolbe for di e tera di e filisteonan; i el a bai apelá na rei pa su kas i pa su kunuku."
8,4,"Awor rei tabata papia ku Gehazi, sirbidó di e hòmber di Dios, bisando: \"Pa fabor, kontami tur e kosnan grandi ku Eliseo a hasi.\""
8,5,"I a sosodé ku ora e tabata konta rei kon Eliseo a hasi esun ku tabata morto biba atrobe, ku at'e muhé kende su yu hòmber el a hasi biba atrobe, a bin apelá na rei pa su kas i pa su kunuku. I Gehazi a bisa: \"O señor mi rei, esaki ta e muhé i esaki ta su yu hòmber ku Eliseo a hasi biba atrobe.\""
8,6,"Ora rei a puntra e muhé, el a kont'é. Asina rei a apuntá un ofisial p'é, bisando: \"Debolbé tur loke tabata di djé i henter e kosecha di e kunuku for di dia ku el a bai for di e tera te awor.\""
8,7,"Anto Eliseo a yega Damasko. Awor Bèn-adad, rei di Siria, tabata malu i nan a kont'é, bisando: \"E hòmber di Dios a bin akinan.\""
8,8,"I rei a bisa Hazael: \"Hiba un regalo den bo man i bai kontra ku e hòmber di Dios, i konsultá ku SEÑOR pa medio di djé, bisando: 'Lo mi rekuperá di e malesa aki?'\""
8,9,"Asina Hazael a bai kontra kuné i a hiba un regalo den su man, di tur sorto di kos bon di Damasko, kuarenta kamel kargá; i el a bin i a para su dilanti i a bisa: \"Bo yu Bèn-adad, rei di Siria, a mandami serka bo, bisando: 'Lo mi rekuperá di e malesa aki?'\""
8,10,"E ora ei Eliseo a bis'é: \"Bai bis'é: 'Lo bo rekuperá sigur,' ma SEÑOR a mustrami ku e lo muri sigur.\""
8,11,"I el a fiha su bista riba djé te ora ku Hazael a haña bèrguensa; i e hòmber di Dios a kuminsá yora."
8,12,"I Hazael a bisa: \"Pakiko mi señor ta yora?\" Anto el a kontestá: \"Pasobra mi sa di e maldat ku bo ta bai hasi na e yunan di Israel: nan lugánan fortifiká lo bo pega na kandela, i nan hobennan lo bo mata ku spada, i nan yu chikitunan lo bo spat for di otro na pida-pida, i nan muhénan na estado lo bo habri for di otro.\""
8,13,"E ora ei Hazael a bisa: \"Ma ta kiko bo sirbidó ta, kende no ta mas ku un kachó, ku e lo a hasi e kos grandi aki?\" I Eliseo a kontestá: \"SEÑOR a mustrami ku abo lo ta rei di Siria.\""
8,14,"Asina Hazael a laga Eliseo i a bolbe serka su shon, kende a bis'é: \"Kiko Eliseo a bisabo?\" I el a kontestá: \"El a bisami ku lo bo rekuperá sigur.\""
8,15,"I a sosodé ku su manisé el a kohe e klechi, a hink'é den awa i habrié riba kara di Bèn-adad, asina ku el a muri. I Hazael a bira rei na su lugá."
8,16,"Awor den e di sinku aña di Joram, yu hòmber di Akab, rei di Israel--den e tempu ei Josafat tabata rei di Juda--Joram, yu hòmber di Josafat, rei di Juda, a bira rei."
8,17,"E tabatin trint'i dos aña dia ku el a bira rei, i el a reina ocho aña na Jerusalèm."
8,18,"I el a kana den e kaminda di e reinan di Israel, meskos ku e kas di Akab a hasi, pasobra yu muhé di Akab a bira su esposa; i el a hasi malu den bista di SEÑOR."
8,19,"Sinembargo, SEÑOR no tabata kier a destruí Juda, pa kousa di Su sirbidó David, komo ku El a primintié di dun'é un lampi pa semper pa medio di su yu hòmbernan."
8,20,"Den su dianan Edòm a rebeldiá kontra e outoridat di Juda, i a skohe un rei pa nan mes."
8,21,"E ora ei Joram a krusa bai Zair i tur su garoshinan huntu kuné. I a sosodé ku el a lanta anochi i a mata e edomitanan ku a rondon'é i e kapitannan di e garoshinan; ma su ehérsito a hui bai na nan tèntnan."
8,22,"Asina Edòm tabata den rebeldia kontra Juda te dia djawe. I Libna a rebeldiá na e mesun tempu ei."
8,23,"I e demas echonan di Joram i tur loke ku el a hasi, nan no ta pará skirbí den e Buki di Krónikanan di e reinan di Juda?"
8,24,"Asina Joram a bai sosegá serka su tatanan i a wòrdu derá serka su tatanan den e stat di David; i su yu hòmber Okozias a bira rei na su lugá."
8,25,"Den e di diesdos aña di Joram, yu hòmber di Akab, rei di Israel, Okozias, yu hòmber di Joram, rei di Juda, a kuminsá reina."
8,26,"Okozias tabatin bint'i dos aña dia ku el a bira rei, i el a reina un aña na Jerusalèm. I nòmber di su mama tabata Atalía, nieta di Omri, rei di Israel."
8,27,"I el a kana den e kaminda di e kas di Akab, i a hasi malu den bista di SEÑOR, manera e kas di Akab a hasi, pasobra e tabata yerno di e kas di Akab."
8,28,"E ora ei el a bai ku Joram, yu hòmber di Akab, pa hasi guera kontra Hazael, rei di Siria, na Ramot-galaad; i e sirionan a heridá Joram."
8,29,"Asina rei Joram a bin bèk na Jezreel, pa kura di e heridanan ku e sirionan a kous'é na Ramot, ora ku el a bringa kontra Hazael, rei di Siria. Anto Okozias, yu hòmber di Joram, rei di Juda, a bai Jezreel pa bishitá Joram, yu hòmber di Akab, pasobra e tabata malu."
9,1,"Awor profeta Eliseo a yama un di e yu hòmbernan di e profetanan, i a bis'é: \"Faha bo hep, kohe e butishi di zeta aki den bo man i bai Ramot-galaad."
9,2,"Ora bo yega ayanan, buska Jehú, yu hòmber di Josafat, yu hòmber di Nimsi, i drenta i pidié lanta for di meimei di su ruman hòmbernan, i hib'é den un kamber paden."
9,3,"Anto kohe e butishi di zeta i bash'é riba su kabes i bisa: 'Asina SEÑOR ta bisa: \"Mi a ungibo komo rei di Israel.\"' Anto habri porta, hui bai sin warda.\""
9,4,"Asina e hoben, sirbidó di e profeta, a bai Ramot-galaad."
9,5,"Ora ku el a yega, mira, e kapitannan di ehérsito tabata sintá huntu, i el a bisa: \"Mi tin un rospondi pa bo, O kapitan.\" I Jehú a bisa: \"Pa kual di nos?\" I el a bisa: \"Pa bo, O kapitan.\""
9,6,"I el a lanta i a bai den e kas. I el a basha e zeta riba kabes di Jehú i a bis'é: \"Asina SEÑOR, e Dios di Israel, ta bisa: 'Mi a ungibo komo rei riba e pueblo di SEÑOR, riba Israel."
9,7,"I bo mester dal e kas di bo shon Akab, pa Mi venga e sanger di Mi sirbidónan e profetanan, i e sanger di tur e sirbidónan di SEÑOR, kendenan a muri na man di Jezabel."
9,8,"Pasobra henter e kas di Akab lo peresé, i lo Mi kòrta tur e hòmbernan kita for di Akab, tantu esklabu komo liber na Israel."
9,9,"I lo Mi hasi e kas di Akab manera e kas di Jeroboam, yu hòmber di Nabat, i manera e kas di Baasa, yu hòmber di Ahias."
9,10,"I e kachónan lo kome Jezabel den e teritorio di Jezreel i ningun hende lo no der'é.'\" Anto el a habri porta i a hui bai."
9,11,"Awor Jehú a bin serka e sirbidónan di su shon, i un di nan a bis'é: \"Tur kos ta bon? Pakiko e hòmber loko aki a bin serka bo?\" I el a bisa nan: \"Boso konosé e hòmber i su manera di papia masha bon.\""
9,12,"I nan a bisa: \"Ta mentira! Konta nos awor.\" I el a bisa: \"Tal i tal kos el a bisami: 'Asina SEÑOR ta bisa: \"Mi a ungibo komo rei riba Israel.\"'\""
9,13,"E ora ei nan a hasi lihé, i kada hòmber a kohe su mantel pone bou di Jehú riba e tretnan di e trapi, i a supla tròmpèt, bisando: \"Jehú ta rei!\""
9,14,"Asina Jehú, yu hòmber di Josafat, yu hòmber di Nimsi, a konspirá kontra Joram. Awor Joram ku henter Israel tabata defendé Ramot-galaad kontra Hazael, rei di Siria,"
9,15,"ma rei Joram a bai bèk na Jezreel, pa kura di e heridanan ku e sirionan a kous'é dia ku el a bringa kontra Hazael, rei di Siria. Asina Jehú a bisa: \"Si t'asina boso ta pensa, anto no laga ningun hende skapa ni sali for di stat pa bai konta esaki na Jezreel.\""
9,16,"E ora ei Jehú a kore den un garoshi i a bai Jezreel, pasobra Joram tabata sosegá ayanan. I Okozias, rei di Juda, a baha bin pa mira Joram."
9,17,"Awor e guardia tabata pará riba e toren na Jezreel, i el a mira e trupa di Jehú ta bin, i el a bisa: \"Mi ta mira un trupa di hende.\" I Joram a bisa: \"Laga un koredó di kabai bai pa kontra nan, i lagu'é bisa: 'Ta na pas bo ta bin?'\""
9,18,"Asina un koredó di kabai a bai kontr'é i a bisa: \"Asina rei ta bisa: 'Ta na pas bo ta bin?'\" I Jehú a bisa: \"Kiko bo tin di hasi ku pas? Bira bin mi tras.\" I e guardia a reportá: \"E mensahero a yega serka nan, ma e no a bolbe.\""
9,19,"E ora ei el a manda un di dos koredó di kabai ku a yega serka nan i a bisa: \"Asina rei ta bisa: 'Ta na pas bo ta bin?'\" I Jehú a kontestá: \"Kiko bo tin di hasi ku pas? Bira bin mi tras.\""
9,20,"I e guardia a reportá: \"El a yega te serka nan, i e no a bolbe; i e manera di kore ta manera Jehú, yu hòmber di Nimsi, ta kore, pasobra e ta kore manera hende loko.\""
9,21,"E ora ei Joram a bisa: \"Prepará e garoshi!\" I nan a prepará su garoshi. I Joram, rei di Israel, i Okozias, rei di Juda, a sali, kada un den su garoshi, i nan a sali pa kontra ku Jehú i a hañ'é den e propiedat di Nabot e jezreelita."
9,22,"I a sosodé ku ora Joram a mira Jehú, el a bisa: \"Ta na pas bo ta bin, Jehú?\" I Jehú a kontestá: \"Kon por tin pas, tanten ku e fornikashonnan di bo mama Jezabel i su bruherianan ta asina hopi?\""
9,23,"Asina Joram a bira bai bèk i a hui, i a bisa Okozias: \"Tin traishon, O Okozias!\""
9,24,"I Jehú a span su bog ku tur su forsa i a tira Joram meimei di su skoudernan; i e flecha a pasa dor di su kurason, i el a sak den otro den su garoshi."
9,25,"E ora ei Jehú a bisa su ofisial Bidkar: \"His'é benta den e kunuku ku ta propiedat di Nabot e jezreelita, pasobra mi ta kòrda dia ku abo i ami tabata kore huntu tras di su tata Akab, ku SEÑOR a proklamá e sentensia aki kontra djé:"
9,26,"'Siguramente Mi a mira e sanger di Nabot i e sanger di su yu hòmbernan ayera,' SEÑOR ta bisa, 'i lo Mi pagabo bèk den e propiedat aki,' SEÑOR ta bisa. Awor anto, his'é benta den e propiedat, konforme e palabra di SEÑOR.\""
9,27,"Ora ku Okozias, rei di Juda, a mira esaki, el a hui bai pa e kaminda di Bèt-hagan. I Jehú a pèrsiguié i a bisa: \"Tira riba djé tambe den e garoshi.\" Asina nan a tira riba djé na e subida di Gur, ku ta keda na Ibleam. Ma el a hui bai Meguido i a muri ayanan."
9,28,"E ora ei su sirbidónan a hib'é Jerusalèm den un garoshi, i a der'é den su graf serka su tatanan den e stat di David."
9,29,"Awor den e di diesun aña di Joram, yu hòmber di Akab, Okozias a bira rei di Juda."
9,30,"Ora Jehú a yega Jezreel, Jezabel a tende di esaki; i el a pinta su wowonan i a dòrna su kabes, i a wak for di bentana."
9,31,"I ora Jehú a drenta e porta di stat, Jezabel a bisa: \"Tur kos ta bon, Zimri, matadó di bo shon?\""
9,32,"E ora ei Jehú a hisa su kara wak na e bentana i a bisa: \"Ken ta na mi banda? Ken?\" I dos òf tres ofisial a mira abou wak é."
9,33,"I el a bisa: \"Bent'é abou.\" Asina nan a bent'é abou, i poko di su sanger a spat na muraya i riba e kabainan; i el a pasa riba djé ku kabai."
9,34,"Ora Jehú a drenta, el a kome i bebe; i el a bisa: \"Pèrkurá awor pa e muhé maldishoná aki i der'é, pasobra ta yu muhé di un rei e ta.\""
9,35,"I nan a bai pa der'é, ma nan no a haña nada mas di djé sino solamente su kalpachi, su pianan i su plant'i mannan."
9,36,"Pesei nan a bin bèk i a konta Jehú. I el a bisa: \"Esaki ta e palabra di SEÑOR ku El a papia pa medio di Su sirbidó Elias e tisbita, bisando: 'Den e propiedat di Jezreel kachó lo kome e karni di Jezabel;"
9,37,"i e kadaver di Jezabel lo ta manera mèst riba suela den e propiedat di Jezreel, asina ku nan no por bisa: \"Esaki ta Jezabel.\"'\""
10,1,"Awor Akab tabatin setenta yu hòmber na Samaria. I Jehú a skirbi karta i a manda esakinan Samaria, pa e gobernantenan di Jezreel, e ansianonan, i pa e edukadónan di e yunan di Akab, bisando:"
10,2,"\"I awor, ora ku e karta aki yega serka boso, komo ku e yu hòmbernan di boso shon ta serka boso, i boso tin garoshi, kabai, i un stat fortifiká tambe, i arma,"
10,3,"skohe esun di mas mihó i di mas rekto di e yu hòmbernan di boso shon, i pon'é riba trono di su tata, i bringa pa e kas di boso shon.\""
10,4,"Ma nan tabatin masha miedu i a bisa: \"Mira, e dos reinan no por a enfrent'é; kon nos por enfrent'é anto?\""
10,5,"I esun ku tabata enkargá ku e kas, i esun ku tabata enkargá ku e stat, e ansianonan, i e edukadónan di e muchanan, a manda rospondi pa Jehú, bisando: \"Nos ta bo sirbidó, tur loke bo bisa nos, nos lo hasi, nos lo no hasi ningun hende rei; hasi loke ta bon den bo bista.\""
10,6,"E ora ei Jehú a skirbi nan un karta pa di dos biaha, bisando: \"Si boso ta na mi banda, i boso kier skucha mi bos, kohe e kabesnan di e hòmbernan, e yu hòmbernan di boso shon, i bin serka mi na Jezreel mañan na e ora aki.\" Awor e yu hòmbernan di rei, setenta persona, tabata serka e hòmbernan grandi di e stat, kendenan tabata kria nan."
10,7,"I a sosodé ku ora e karta a yega serka nan, nan a kohe e yu hòmbernan di rei, i a mata nan, setenta persona, i a pone nan kabes den makutu, i a manda nan p'é na Jezreel."
10,8,"Ora ku e mensahero a bin i a konta Jehú, bisando: \"Nan a trese e kabesnan di e yu hòmbernan di rei.\" El a bisa: \"Pone nan na dos monton na entrada di e porta di stat te mainta.\""
10,9,"Awor a sosodé ku su manisé el a sali; i el a para, dilanti di henter e pueblo i a bisa: \"Boso ta inosente; mira, t'ami a konspirá kontra mi shon i a mat'é, ma ta ken a mata tur esakinan?"
10,10,"Sabi anto ku nada lo no keda sin wòrdu kumplí di e palabra di SEÑOR, ku SEÑOR a papia tokante di e kas di Akab, pasobra SEÑOR a hasi loke ku El a papia pa medio di Su sirbidó Elias.\""
10,11,"Asina Jehú a mata tur esnan ku a keda di e kas di Akab na Jezreel, i tur su hòmbernan grandi i su konosínan i su saserdotenan, te ora ku el a lagu'é sin sobrebibiente."
10,12,"E ora ei el a lanta bai Samaria. I na kaminda, ora ku e tabata na Bèt-eked di e wardadónan di karné,"
10,13,"Jehú a topa ku e rumannan di Okozias, rei di Juda, i a bisa: \"Ta ken boso ta?\" I nan a kontestá: \"Nos ta ruman di Okozias; i nos a bin pa saludá e yu hòmbernan di rei i e yu hòmbernan di reina mama.\""
10,14,"I el a bisa: \"Kohe nan bibu.\" Asina nan a kohe nan bibu, i a mata nan na e pos di Bèt-eked, kuarent'i dos hòmber; i e no a laga ni un di nan."
10,15,"Awor ora ku el a bai for di einan, el a topa Jonadab, yu hòmber di Rekab, ta bin kontr'é; i el a salud'é i a bis'é: \"Bo kurason ta sinsero manera mi kurason ta sinsero ku bo kurason?\" I Jonadab a kontestá: \"Sí!\" Jehú a bisa: \"Si t'asina, dunami un man.\" I el a dun'é un man, i el a yud'é subi serka djé den garoshi."
10,16,"I el a bisa: \"Ban ku mi i mira mi zelo pa SEÑOR.\" Asina el a lagu'é kore den su garoshi."
10,17,"I ora ku el a yega Samaria, el a mata tur esnan ku a keda di e kas di Akab na Samaria, te ora ku el a kaba kuné, konforme e palabra di SEÑOR ku El a papia ku Elias."
10,18,"E ora ei Jehú a reuní henter e pueblo i a bisa nan: \"Akab a sirbi Baal djis un poko; Jehú lo sirbié muchu mas."
10,19,"I awor, manda yama tur e profetanan di Baal, tur su adoradónan i tur su saserdotenan; no laga ni un hende keda sin bin, pasobra mi tin un sakrifisio grandi pa Baal; ken ku keda sin bin lo no keda na bida.\" Ma Jehú a hasi esaki ku astusia, pa e por a destruí e adoradónan di Baal."
10,20,"I Jehú a bisa: \"Santifiká un asamblea solèm pa Baal.\" I nan a proklamá esaki."
10,21,"E ora ei Jehú a manda buska den henter Israel; i tur e adoradónan di Baal a bin, asina ku no a keda ni un hòmber ku no a bin. I ora nan a drenta e kas di Baal, e kas di Baal a yena di punta pa punta."
10,22,"I el a bisa esun ku tabata enkargá ku e lugá di warda paña: \"Saka paña pa tur e adoradónan di Baal.\" Asina el a saka paña pa nan."
10,23,"I Jehú a drenta e kas di Baal huntu ku Jonadab, yu hòmber di Rekab; i el a bisa e adoradónan di Baal: \"Buska i mira pa no tin ningun di e sirbidónan di SEÑOR huntu ku boso akinan, sino únikamente e adoradónan di Baal.\""
10,24,"Anto nan a drenta pa ofresé sakrifisionan i ofrendanan kimá. Awor Jehú a nombra ochenta hòmber pa su mes, pa tene warda pafó, i el a bisa: \"Si kualkier di e hòmbernan ku mi trese den boso man skapa, esun ku pèrmitié skapa lo duna su bida na lugá di esun ku a skapa.\""
10,25,"Anto a sosodé ku asina ku el a kaba di ofresé e ofrenda kimá, Jehú a bisa e guardia i e ofisialnan real: \"Drenta, mata nan; no laga ningun sali.\" I nan a mata nan ku filo di spada; i e guardia i e ofisialnan real a benta nan pafó, i a bai den e kamber paden di e kas di Baal."
10,26,"I nan a saka e pilarnan sagrado di e kas di Baal afó i a kima nan."
10,27,"Tambe nan a kibra e pilar sagrado di Baal i a basha e kas di Baal abou, i a hasié un bèster te dia djawe."
10,28,"Asina Jehú a eliminá Baal for di Israel."
10,29,"Sinembargo, enkuanto e pikánan di Jeroboam, yu hòmber di Nabat, ku el a hasi Israel kometé, for di esakinan Jehú no a apartá su mes, esta, for di e bishénan di oro ku tabata na Bèt-èl i ku tabata na Dan."
10,30,"I SEÑOR a bisa Jehú: \"Pasobra bo a hasi bon dor di ehekutá loke ta bon den Mi bista, i a hasi ku e kas di Akab konforme tur loke tabata den Mi kurason, bo yu hòmbernan di e di kuater generashon lo sinta riba e trono di Israel.\""
10,31,"Ma Jehú no a pèrkurá di kana den e lei di SEÑOR, e Dios di Israel, ku henter su kurason; e no a bandoná e pikánan di Jeroboam, ku el a hasi Israel kometé."
10,32,"Den e dianan ei SEÑOR a kuminsá kòrta kita algun parti for di Israel; i Hazael a derotá nan den henter e teritorio di Israel:"
10,33,"for di Jordan bai pariba, henter e tera di Galaad, e gaditanan, e rubenitanan i e manasitanan, for di Aroer, ku ta keda banda di e vaye di Arnon, tantu Galaad komo Basan."
10,34,"Awor e demas echonan di Jehú i tur loke ku el a hasi i tur su poder, nan no ta pará skirbí den e Buki di Krónikanan di e reinan di Israel?"
10,35,"I Jehú a bai sosegá serka su tatanan i nan a der'é na Samaria. I su yu hòmber Joakaz a bira rei na su lugá."
10,36,"Awor e tempu ku Jehú a reina riba Israel na Samaria tabata bint'i ocho aña."
11,1,"Ora ku Atalía, mama di Okozias, a mira ku su yu hòmber tabata morto, el a lanta i a destruí henter e desendensia di rei."
11,2,"Ma Josaba, yu muhé di rei Joram, ruman muhé di Okozias, a kohe Joas, yu hòmber di Okozias, i a sak'é na skondí for di den e yu hòmbernan di rei ku nan tabata bai mata, i a pone é ku su yaya den e kamber di drumi. Asina nan a skond'é pa Atalía, i e no a wòrdu matá."
11,3,"Asina el a keda skondí ku su yaya den e kas di SEÑOR seis aña largu, mientras ku Atalía tabata reina riba e tera."
11,4,"Awor den e di shete aña Joiada a manda buska e kapitannan di shennan di e karitanan i di e guardia, i a trese nan serka djé den e kas di SEÑOR. E ora ei el a sera un aliansa ku nan i a pone nan bou di huramentu den e kas di SEÑOR, i a mustra nan rei su yu hòmber."
11,5,"I el a ordená nan, bisando: \"Asin'aki boso mester hasi: un di tres parti di boso, ku ta subi warda riba dia di sabat i ta tene warda riba e kas di rei"
11,6,"(un di tres parti tambe mester ta na e porta di Shur, i un di tres parti na e porta tras di e guardianan), mester tene warda riba e kas pa defensa."
11,7,"I dos parti di boso, tur ku ta liber riba dia di sabat, tambe mester tene warda riba e kas di SEÑOR pa rei."
11,8,"E ora ei boso mester para rònt di rei, kada un ku su armanan den su man; i ken ku drenta e filanan lo wòrdu matá. I keda serka rei ora ku e ta sali i ora ku e ta drenta.\""
11,9,"Asina e kapitannan di shennan a hasi konforme tur loke saserdote Joiada a ordená. I kada un di nan a tuma su hòmbernan ku mester a subi warda riba dia di sabat, huntu ku esnan ku tabata baha warda riba dia di sabat, i a bin serka saserdote Joiada."
11,10,"I e saserdote a duna e kapitannan di shennan e lansanan i e eskudonan ku tabata di rei David, ku tabata den e kas di SEÑOR."
11,11,"I e guardianan a bai para kada un ku su armanan den su man, for di e banda drechi di e kas te na e banda robes di e kas, banda di e altar i banda di e kas, tur rònt di rei."
11,12,"E ora ei Joiada a trese e yu hòmber di rei pafó i a pone e korona riba su kabes, i a dun'é e testimonio; i nan a hasié rei i a ungié, i nan a bati man i a bisa: \"Biba rei!\""
11,13,"Ora ku Atalía a tende e boroto di e guardia i di e pueblo, el a bin serka e pueblo den e kas di SEÑOR."
11,14,"I el a wak, i mira, segun e kustumber, rei tabata pará banda di e pilar ku e kapitannan i e supladónan di tròmpèt banda di djé; i henter e pueblo di e tera tabata regosihá i supla tròmpèt. E ora ei Atalía a sker su pañanan i a grita: \"Traishon! Traishon!\""
11,15,"I saserdote Joiada a ordená e kapitannan di shennan ku tabata nombrá riba e ehérsito, i a bisa nan: \"Sak'é for di meimei di e filanan, i ken ku siguié, mata esun ei ku spada.\" Pasobra e saserdote a bisa: \"No laga mat'é den e kas di SEÑOR.\""
11,16,"Asina nan a gar'é, i ora ku el a yega na e entrada pa kabai na e kas di rei, el a wòrdu matá ayanan."
11,17,"Despues Joiada a sera un aliansa entre SEÑOR i e rei i e pueblo, ku nan lo ta e pueblo di SEÑOR. Tambe el a sera un aliansa entre e rei i e pueblo."
11,18,"I henter e pueblo di e tera a bai na e kas di Baal, i a bash'é abou; su altarnan i su imagennan nan a kibra na pida-pida i a mata Matan, saserdote di Baal, dilanti di e altarnan. I e saserdote a nombra ofisialnan riba e kas di SEÑOR."
11,19,"Anto el a tuma e kapitannan di shennan, e karitanan i e guardianan i henter e pueblo di e tera; i nan a trese rei for di e kas di SEÑOR, i a drenta pa e porta di e guardianan bai den e kas di rei. I el a sinta riba trono di e reinan."
11,20,"Asina henter e pueblo di e tera a regosihá i e stat tabata trankil. Pasobra nan a mata Atalía ku spada na e kas di rei."
11,21,"Joas tabatin shete aña dia ku el a bira rei."
12,1,"Den e di shete aña di Jehú, Joas a bira rei i el a reina kuarenta aña na Jerusalèm; i nòmber di su mama tabata Sibia di Beerseba."
12,2,"I Joas a hasi bon den bista di SEÑOR tur e dianan ku saserdote Joiada tabata instruié."
12,3,"Solamente e lugánan haltu no a wòrdu kitá; ainda e pueblo tabata ofresé sakrifisio i kima sensia riba e lugánan haltu."
12,4,"E ora ei Joas a bisa e saserdotenan: \"Tur e plaka di e artíkulonan santu ku nan ta trese den e kas di SEÑOR, na plaka koriente, tantu e plaka ku ta stipulá pa kada hende, komo tur e plaka ku kada hende ta proponé den su kurason pa trese den e kas di SEÑOR,"
12,5,"laga e saserdotenan tuma esaki pa nan mes, kada un for di su konosínan; i laga nan drecha e dañonan na e kas, na unda ku nan haña kualke daño.\""
12,6,"Ma a sosodé ku den e di bint'i tres aña di rei Joas, ainda e saserdotenan no a drecha e dañonan na e kas."
12,7,"E ora ei rei Joas a manda yama saserdote Joiada i e otro saserdotenan i a bisa nan: \"Pakiko boso no ta drecha e dañonan na e kas? Pesei anto, no tuma mas plaka for di boso konosínan, ma paga esaki pa e dañonan na e kas.\""
12,8,"Asina e saserdotenan a bai di akuèrdo ku nan lo no tuma mas plaka for di e pueblo, ni drecha e dañonan na e kas."
12,9,"Ma saserdote Joiada a kohe un kaha i a bora un buraku den su tapa, i a pone esaki banda di e altar, na banda drechi ora bo ta drenta e kas di SEÑOR; i e saserdotenan ku tabata tene warda na e drèmpel tabata pone tur e plaka ku a wòrdu tresí den e kas di SEÑOR den djé."
12,10,"I ora nan a mira ku tabatin hopi plaka den e kaha, e eskriba di rei i e sumosaserdote a bin mara esaki den sakunan i a konta e plaka ku a wòrdu hañá den e kas di SEÑOR."
12,11,"I nan a entregá e plaka ku nan a pisa den man di esnan ku tabata hasi e trabou, esnan ku tabatin enkargo di e kas di SEÑOR; i kuné nan tabata paga e karpinténan i e trahadónan ku tabata traha riba e kas di SEÑOR,"
12,12,"i e mèslánan i e kapdónan di piedra, i pa kumpra palu i piedra gekap pa drecha e dañonan na e kas di SEÑOR, i pa tur e otro gastunan ku tabatin pa drecha e kas."
12,13,"Ma ku e plaka ku a wòrdu tresí den e kas di SEÑOR nan no a traha kopanan di plata, kosnan-pa-paga-lampi, puncheronan, tròmpètnan, artíkulonan di oro, ni artíkulonan di plata, pa e kas di SEÑOR;"
12,14,"pasobra esei nan a duna na esnan ku tabata hasi e trabou, i kuné nan a drecha e kas di SEÑOR."
12,15,"Ademas, nan no tabata pidi e hòmbernan, na kende nan tabata entregá e plaka pa paga esnan ku tabata hasi e trabou, pa duna kuenta, pasobra nan tabata onesto."
12,16,"Nan no tabata hiba e plaka di e ofrendanan pa kulpa i e plaka pa e ofrendanan pa piká den e kas di SEÑOR; esaki tabata pa e saserdotenan."
12,17,"E ora ei Hazael, rei di Siria, a bai bringa kontra Gat i a kaptur'é; asina Hazael a proponé den su kurason pa bai kontra Jerusalèm."
12,18,"I Joas, rei di Juda, a kohe tur e artíkulonan santu ku Josafat, Joram i Okozias, su tatanan, reinan di Juda, a dediká, i su mes artíkulonan santu i tur e oro ku a wòrdu hañá den e lugánan-di-warda-tesoro di e kas di SEÑOR i di e kas di rei, i a manda nan pa Hazael, rei di Siria. E ora ei el a bai for di Jerusalèm."
12,19,"Awor e demas echonan di Joas i tur loke ku el a hasi, nan no ta pará skirbí den e Buki di Krónikanan di e reinan di Juda?"
12,20,"I su sirbidónan a lanta i a traha un kòmplòt, i a mata Joas na e sitadel, ora ku e tabata baha bai Sila."
12,21,"Pasobra Jozakar, yu hòmber di Simeat, i Jozabad, yu hòmber di Somer, su sirbidónan, a dal é mata; i nan a der'é serka su tatanan den e stat di David, i su yu hòmber Amasias a bira rei na su lugá."
13,1,"Den e di bint'i tres aña di Joas, yu hòmber di Okozias, rei di Juda, Joakaz, yu hòmber di Jehú, a bira rei di Israel na Samaria, i el a reina dieshete aña."
13,2,"I el a hasi malu den bista di SEÑOR, i a sigui e pikánan di Jeroboam, yu hòmber di Nabat, ku kualnan el a hasi Israel peka; e no a bandoná nan."
13,3,"Asina e rabia di SEÑOR a sende kontra Israel, i E tabata entregá nan kontinuamente den man di Hazael, rei di Siria, i den man di Bèn-adad, yu hòmber di Hazael."
13,4,"Anto Joakaz a roga SEÑOR, i SEÑOR a skuch'é; pasobra El a mira e opreshon di Israel, kon rei di Siria tabata oprimí nan."
13,5,"I SEÑOR a duna Israel un libertador, asina ku nan a skapa for di man di e sirionan; i e yunan di Israel a biba den nan tèntnan manera antes."
13,6,"Sinembargo, nan no a bandoná e pikánan di e kas di Jeroboam, ku kualnan el a hasi Israel peka, ma a kana den nan; i e imagen di Asera tambe a keda para na Samaria."
13,7,"Pasobra di e ehérsito el a laga pa Joakaz no mas ku sinkuenta koredó di kabai, dies garoshi i dies mil sòldá-na-pia; pasobra rei di Siria a destruí nan i a hasi nan manera stòf den tempu di bati mainshi."
13,8,"Awor e demas echonan di Joakaz i tur loke ku el a hasi i su poder, nan no ta pará skirbí den e Buki di Krónikanan di e reinan di Israel?"
13,9,"I Joakaz a bai sosegá serka su tatanan i nan a der'é na Samaria; i su yu hòmber Joas a bira rei na su lugá."
13,10,"Den e di trint'i shete aña di Joas, rei di Juda, Joas, yu hòmber di Joakaz, a bira rei di Israel na Samaria, i a reina dieseis aña."
13,11,"I el a hasi malu den bista di SEÑOR; e no a bandoná tur e pikánan di Jeroboam, yu hòmber di Nabat, ku kualnan el a hasi Israel peka, ma el a kana den nan."
13,12,"Awor e demas echonan di Joas i tur loke ku el a hasi i su poder ku kual el a bringa kontra Amasias, rei di Juda, nan no ta pará skirbí den e Buki di Krónikanan di e reinan di Israel?"
13,13,"Asina Joas a bai sosegá serka su tatanan, i Jeroboam a sinta riba su trono; i Joas a wòrdu derá na Samaria huntu ku e reinan di Israel."
13,14,"Ora Eliseo a bira malu di e malesa ku lo a kousa su morto, Joas, rei di Israel, a bin serka djé i a yor'é i a bisa: \"Mi tata, mi tata, e garoshinan di Israel i su koredónan di kabai!\""
13,15,"I Eliseo a bis'é: \"Kohe un bog i algun flecha.\" Asina el a kohe un bog i algun flecha."
13,16,"Anto el a bisa rei di Israel: \"Pone bo man na e bog.\" I el a pone su man na djé; e ora ei Eliseo a pone su mannan riba rei su mannan."
13,17,"I el a bisa: \"Habri e bentana di pariba,\" i el a habrié. Anto Eliseo a bisa: \"Tira!\" I el a tira. I el a bisa: \"E flecha di viktoria di SEÑOR, e flecha di viktoria riba Siria; pasobra lo bo derotá e sirionan na Afek te ora bo a destruí nan.\""
13,18,"E ora ei el a bisa: \"Kohe e flechanan,\" i el a kohe nan. I el a bisa rei di Israel: \"Dal riba suela.\" Anto el a dal tres biaha i a stòp."
13,19,"E ora ei e hòmber di Dios a rabia kuné i a bisa: \"Bo mester a bati sinku òf seis biaha, e ora ei lo bo a dal Siria te ora ku bo a destruié. Ma awor lo bo dal Siria tres biaha so.\""
13,20,"I Eliseo a muri, i nan a der'é. Awor e trupanan di e moabitanan tabatin kustumber di invadí e tera tur aña na e tempu di primavera."
13,21,"I ora nan tabata dera un hòmber, ata, nan a mira un trupa di bandido; i nan a tira e hòmber den e graf di Eliseo. I ora ku e morto a toka ku e wesunan di Eliseo, el a rebibá i a lanta para riba su pia."
13,22,"Awor Hazael, rei di Siria, a oprimí Israel tur e dianan di Joakaz."
13,23,"Ma SEÑOR a mustra grasia na nan i tabatin kompashon ku nan, i a bolbe serka nan pa motibu di Su aliansa ku Abraham, Isaak i Jakòb, i no kier a destruí nan, ni tira nan for di Su presensia te dia djawe."
13,24,"Ora Hazael, rei di Siria, a muri, su yu hòmber Bèn-adad a bira rei na su lugá."
13,25,"E ora ei Joas, yu hòmber di Joakaz, a bolbe kita for di man di Bèn-adad, yu hòmber di Hazael, e statnan ku esaki a kita den guera for di man di su tata Joakaz. Tres biaha Joas a derot'é i a rekobrá e statnan di Israel."
14,1,"Den e di dos aña di Joas, yu hòmber di Joakaz, rei di Israel, Amasias, yu hòmber di Joas, rei di Juda, a bira rei."
14,2,"E tabatin bint'i sinku aña dia ku el a bira rei, i el a reina bint'i nuebe aña na Jerusalèm. I nòmber di su mama tabata Joadan di Jerusalèm."
14,3,"I el a hasi bon den bista di SEÑOR, ounke no manera su tata David; el a hasi konforme tur loke su tata Joas a hasi."
14,4,"Solamente e lugánan haltu no a wòrdu kitá; ainda e pueblo tabata ofresé sakrifisio i kima sensia riba e lugánan haltu."
14,5,"Awor a sosodé ku asina ku e reino tabata firme den su man, el a mata su sirbidónan ku a mata su tata, e rei."
14,6,"Ma e yu hòmbernan di e matadónan e no a laga mata, konforme loke ta pará skirbí den e buki di lei di Moisés, manera SEÑOR a ordená, bisando: \"E tatanan no mester wòrdu matá pa motibu di e yu hòmbernan, ni e yu hòmbernan no mester wòrdu matá pa motibu di e tatanan; ma kada un mester wòrdu matá pa su mes piká.\""
14,7,"El a mata dies mil edomita den e Vaye di Salu i a konkistá Sela den bataya, i a yam'é Jokteel te dia djawe."
14,8,"Anto Amasias a manda mensaheronan serka Joas, yu hòmber di Joakaz, yu hòmber di Jehú, rei di Israel, bisando: \"Bin, laga nos enfrentá otro.\""
14,9,"I Joas, rei di Israel, a manda rospondi pa Amasias, rei di Juda, bisando: \"E mata di sumpiña ku tabata na Líbano a manda rospondi pa e palu di seda ku tabata na Líbano, bisando: 'Duna bo yu muhé na mi yu hòmber komo esposa.' Ma a pasa un bestia di mondi ku tabata na Líbano, i esaki a trapa e mata di sumpiña."
14,10,"Di bèrdat bo a derotá Edòm, i bo kurason a bira orguyoso. Gosa di bo gloria i keda kas; pasobra pakiko lo bo buska problema, asina ku abo lo kai i Juda huntu ku bo?\""
14,11,"Ma Amasias no kier a tende. Asina Joas, rei di Israel, a bai; i é ku Amasias, rei di Juda, a enfrentá otro na Bèt-semes, ku ta pertenesé na Juda."
14,12,"I Juda a wòrdu derotá dor di Israel, i nan a hui bai, kada un pa su tènt."
14,13,"E ora ei Joas, rei di Israel, a kapturá Amasias, rei di Juda, yu hòmber di Joas, yu hòmber di Okozias, na Bèt-semes, i a bin Jerusalèm i a basha e muraya di Jerusalèm abou, for di e Porta di Efrain te na e Porta di Skina, kuater shen kodo."
14,14,"I el a kohe tur e oro i plata, i tur e artíkulonan-di-uzo ku a wòrdu hañá den e kas di SEÑOR, i den e lugánan-di-warda-tesoro di e kas di rei, i tambe e rehennan, i a bolbe Samaria."
14,15,"Awor e demas echonan di Joas ku el a hasi--su poder i kon el a bringa kontra Amasias, rei di Juda--nan no ta pará skirbí den e Buki di Krónikanan di e reinan di Israel?"
14,16,"Asina Joas a bai sosegá serka su tatanan i a wòrdu derá na Samaria serka e reinan di Israel; i su yu hòmber Jeroboam a bira rei na su lugá."
14,17,"I Amasias, yu hòmber di Joas, rei di Juda, a biba diesinku aña despues di morto di Joas, yu hòmber di Joakaz, rei di Israel."
14,18,"Awor e demas echonan di Amasias, nan no ta pará skirbí den e Buki di Krónikanan di e reinan di Juda?"
14,19,"I nan a konspirá kontra djé na Jerusalèm i el a hui bai Lakis; ma nan a laga pèrsiguié te na Lakis i a mat'é ayanan."
14,20,"E ora ei nan a tres'é riba kabainan i el a wòrdu derá na Jerusalèm serka su tatanan den e stat di David."
14,21,"I henter e pueblo di Juda a tuma Azarias, kende tabatin dieseis aña, i a hasié rei na lugá di su tata Amasias."
14,22,"El a konstruí Elat i a debolbé esaki na Juda, despues ku rei a bai sosegá serka su tatanan."
14,23,"Den e di diesinku aña di Amasias, yu hòmber di Joas, rei di Juda, Jeroboam, yu hòmber di Joas, rei di Israel, a bira rei na Samaria i a reina kuarent'i un aña."
14,24,"I el a hasi malu den bista di SEÑOR; e no a bandoná tur e pikánan di Jeroboam, yu hòmber di Nabat, kualnan el a hasi Israel kometé."
14,25,"El a restorá e frontera di Israel for di e entrada di Hamat te na Laman di Arabá, konforme e palabra di SEÑOR, e Dios di Israel, kual El a papia pa medio di Su sirbidó Jonas, yu hòmber di profeta Amitai, kende tabata di Gat-hefer."
14,26,"Pasobra SEÑOR a mira ku e aflikshon di Israel, tabata mashá amargo; pasobra no tabatin ni esklabu ni hende liber, i no tabatin ningun yudadó pa Israel."
14,27,"I SEÑOR no a bisa ku E lo a kita nòmber di Israel for di bou di shelu, ma El a salba nan pa medio di e man di Jeroboam, yu hòmber di Joas."
14,28,"Awor e demas echonan di Jeroboam i tur loke ku el a hasi--su poder, kon el a bringa i kon el a rekobrá Damasko i Hamat pa Israel, kualnan tabata pertenesé na Juda--nan no ta pará skirbí den e Buki di Krónikanan di e reinan di Israel?"
14,29,"I Jeroboam a bai sosegá serka su tatanan, e reinan di Israel, i su yu hòmber Zakarias a bira rei na su lugá."
15,1,"Den e di bint'i shete aña di Jeroboam, rei di Israel, Azarias, yu hòmber di Amasias, rei di Juda, a bira rei."
15,2,"E tabatin dieseis aña dia ku el a bira rei, i el a reina sinkuent'i dos aña na Jerusalèm; i nòmber di su mama tabata Jekolias di Jerusalèm."
15,3,"I el a hasi bon den bista di SEÑOR, konforme tur loke su tata Amasias a hasi."
15,4,"Solamente e lugánan haltu no a wòrdu kitá; ainda e pueblo tabata ofresé sakrifisio i kima sensia riba e lugánan haltu."
15,5,"I SEÑOR a dal rei, asina ku e tabata un leproso te dia di su morto. I e tabata biba den un kas separá, mientras ku Jotam, yu hòmber di rei, tabatin enkargo di e hendenan di e kas di rei i tabata huzga e hendenan di e tera."
15,6,"Awor e demas echonan di Azarias i tur loke ku el a hasi, nan no ta pará skirbí den e Buki di Krónikanan di e reinan di Juda?"
15,7,"I Azarias a bai sosegá serka su tatanan i nan a der'é serka su tatanan den e stat di David, i su yu hòmber Jotam a bira rei na su lugá."
15,8,"Den e di trint'i ocho aña di Azarias, rei di Juda, Zakarias, yu hòmber di Jeroboam, a bira rei di Israel na Samaria pa seis luna."
15,9,"El a hasi malu den bista di SEÑOR, manera su tatanan a hasi; e no a bandoná e pikánan di Jeroboam, yu hòmber di Nabat, kualnan el a hasi Israel kometé."
15,10,"E ora ei Salum, yu hòmber di Jabes, a konspirá kontra djé, a dal é dilanti di e pueblo i a mat'é, i a reina na su lugá."
15,11,"Awor e demas echonan di Zakarias, mira, nan ta pará skirbí den e Buki di Krónikanan di e reinan di Israel."
15,12,"Esaki ta e palabra di SEÑOR ku El a papia ku Jehú, bisando: \"Bo yu hòmbernan te na e di kuater generashon lo sinta riba trono di Israel.\" I asina a sosodé."
15,13,"Salum, yu hòmber di Jabes, a bira rei den e di trint'i nuebe aña di Uzias, rei di Juda, i el a reina un luna na Samaria."
15,14,"E ora ei Manahem, yu hòmber di Gadi, a bai for di Tirsa i a yega Samaria, i a dal Salum, yu hòmber di Jabes, na Samaria, i a mat'é i a bira rei na su lugá."
15,15,"Awor e demas echonan di Salum i su kòmplòt ku el a traha, mira, nan ta pará skirbí den e Buki di Krónikanan di e reinan di Israel."
15,16,"I for di Tirsa, Manahem a ataká Tifsa i tur esnan ku tabata den djé, i tambe henter e teritorio rònt di djé; pasobra nan no a habri porta p'é, pesei el a atak'é. I el a habri tur e muhénan, ku tabata na estado, for di otro."
15,17,"Den e di trint'i nuebe aña di Azarias, rei di Juda, Manahem, yu hòmber di Gadi, a bira rei di Israel i a reina dies aña na Samaria."
15,18,"I el a hasi malu den bista di SEÑOR; henter su bida e no a bandoná e pikánan di Jeroboam, yu hòmber di Nabat, kualnan el a hasi Israel kometé."
15,19,"Pul, rei di Asiria, a bin kontra e tera, i Manahem a duna Pul mil talento di plata, pa su man por tabata kuné pa fortalesé e reino bou di su gobernashon."
15,20,"E ora ei Manahem a eksigí e plaka for di Israel, for di tur e hòmbernan poderoso i riku, for di kada hòmber sinkuenta siklo di plata pa paga rei di Asiria. Asina rei di Asiria a bolbe i no a keda ayanan na e tera."
15,21,"Awor e demas echonan di Manahem i tur loke ku el a hasi, nan no ta pará skirbí den e Buki di Krónikanan di e reinan di Israel?"
15,22,"I Manahem a bai sosegá serka su tatanan; i su yu hòmber Pekaia a bira rei na su lugá."
15,23,"Den e di sinkuenta aña di Azarias, rei di Juda, Pekaia, yu hòmber di Manahem, a bira rei di Israel na Samaria i a reina dos aña."
15,24,"I el a hasi malu den bista di SEÑOR; e no a bandoná e pikánan di Jeroboam, yu hòmber di Nabat, kualnan el a hasi Israel kometé."
15,25,"E ora ei su ofisial Peka, yu hòmber di Remalias, a konspirá kontra djé i a dal é mata na Samaria, den e sitadel di e kas di rei, huntu ku Argob i Arie; i huntu kuné tabatin sinkuenta hòmber di e galaaditanan. Asina Peka a mata Pekaia i a bira rei na su lugá."
15,26,"Awor e demas echonan di Pekaia i tur loke ku el a hasi, mira, nan ta pará skirbí den e Buki di Krónikanan di e reinan di Israel."
15,27,"Den e di sinkuent'i dos aña di Azarias, rei di Juda, Peka, yu hòmber di Remalias, a bira rei di Israel na Samaria, i a reina binti aña."
15,28,"I el a hasi malu den bista di SEÑOR; e no a bandoná e pikánan di Jeroboam, yu hòmber di Nabat, kualnan el a hasi Israel kometé."
15,29,"Den e dianan di Peka, rei di Israel, Tiglat-pileser, rei di Asiria, a bin kapturá Ijon, Abel-bèt-maaka, Janoa, Kedes, Hazor, Galaad i Galilea, henter e tera di Nèftalí; i el a hiba nan komo katibu na Asiria."
15,30,"I Oseas, yu hòmber di Ela, a traha kòmplòt kontra Peka, yu hòmber di Remalias, a dal é mata i a bira rei na su lugá, den e di binti aña di Jotam, yu hòmber di Uzias."
15,31,"Awor e demas echonan di Peka i tur loke ku el a hasi, mira, nan ta pará skirbí den e Buki di Krónikanan di e reinan di Israel."
15,32,"Den e di dos aña di Peka, yu hòmber di Remalias, rei di Israel, Jotam, yu hòmber di Uzias, rei di Juda, a bira rei."
15,33,"E tabatin bint'i sinku aña dia ku el a bira rei, i el a reina dieseis aña na Jerusalèm; i nòmber di su mama tabata Jerusa, yu muhé di Zadok."
15,34,"I el a hasi bon den bista di SEÑOR; el a hasi konforme tur loke su tata Uzias a hasi."
15,35,"Solamente e lugánan haltu no a wòrdu kitá; ainda e pueblo tabata ofresé sakrifisio i kima sensia riba e lugánan haltu. El a traha e porta ariba di e kas di SEÑOR."
15,36,"Awor e demas echonan di Jotam i tur loke ku el a hasi, nan no ta pará skirbí den e Buki di Krónikanan di e reinan di Juda?"
15,37,"Den e dianan ei SEÑOR a kuminsá manda Rezin, rei di Siria, i Peka, yu hòmber di Remalias, kontra Juda."
15,38,"I Jotam a bai sosegá serka su tatanan i el a wòrdu derá serka su tatanan den e stat di su tata David; i su yu hòmber Akaz a bira rei na su lugá."
16,1,"Den e di dieshete aña di Peka, yu hòmber di Remalias, Akaz, yu hòmber di Jotam, rei di Juda, a bira rei."
16,2,"Akaz tabatin binti aña dia ku el a bira rei, i el a reina dieseis aña na Jerusalèm; i e no a hasi bon den bista di SEÑOR su Dios, manera su tata David a hasi."
16,3,"Ma el a kana den e kaminda di e reinan di Israel, i asta a hasi su yu hòmber pasa dor di kandela, konforme e abominashonnan di e nashonnan ku SEÑOR a kore kuné for di dilanti di e yunan di Israel."
16,4,"I el a ofresé sakrifisio i a kima sensia riba e lugánan haltu i riba e serunan, i bou di tur palu bèrdè."
16,5,"E ora ei Rezin, rei di Siria, i Peka, yu hòmber di Remalias, rei di Israel, a bin Jerusalèm pa hasi guera; i nan a rondoná Akaz, ma no por a vens'é."
16,6,"E tempu ei Rezin, rei di Siria, a bolbe konkistá Elat pa Siria, i a saka e hudiunan kompletamente for di Elat; i e sirionan a bin Elat, i a biba ayanan te dia djawe."
16,7,"Asina Akaz a manda mensaheronan serka Tiglat-pileser, rei di Asiria, bisando: \"Mi ta bo sirbidó i bo yu hòmber; bin i librami for di man di rei di Siria, i for di man di rei di Israel, kendenan ta lanta kontra mi.\""
16,8,"I Akaz a kohe e plata i e oro ku a wòrdu hañá den e kas di SEÑOR den e lugánan-di-warda-tesoro di e kas di rei, i a manda un regalo pa rei di Asiria."
16,9,"Asina rei di Asiria a skuch'é; i rei di Asiria a bai kontra Damasko i a kaptur'é, i a hiba su hendenan na Kir den eksilio, i a mata Rezin."
16,10,"Awor rei Akaz a bai Damasko pa kontra ku Tiglat-pileser, rei di Asiria, i a mira e altar ku tabatin na Damasko; i rei Akaz a manda pa saserdote Urias e diseño di e altar ku su plannan detayá pa su konstrukshon."
16,11,"Asina saserdote Urias a traha un altar; konforme tur loke rei Akaz a manda for di Damasko, asina saserdote Urias a trah'é, promé ku yegada di rei Akaz for di Damasko."
16,12,"I ora rei a yega for di Damasko, rei a mira e altar; e ora ei rei a aserká e altar i a subi bai na djé,"
16,13,"i a kima su ofrenda kimá i su ofrenda di mainshi, a basha su ofrenda di bibida i a sprèngu e sanger di su ofrendanan di pas riba e altar."
16,14,"I e altar di bròns ku tabata dilanti di SEÑOR el a trese for di parti dilanti di e kas, for di entre su altar i e kas di SEÑOR; i el a pon'é na e banda nòrt di su altar."
16,15,"E ora ei rei Akaz a ordená saserdote Urias, bisando: \"Kima riba e altar grandi e ofrenda kimá di mainta ku e ofrenda di mainshi di atardi, e ofrenda kimá di rei i su ofrenda di mainshi, i e ofrenda kimá di henter e pueblo di e tera ku nan ofrenda di mainshi i nan ofrendanan di bibida; i sprèngu riba djé tur e sanger di e ofrenda kimá i tur e sanger di e sakrifisio. Ma e altar di bròns lo ta pa mi konsultá pa medio di djé.\""
16,16,"Asina saserdote Urias a hasi konforme tur loke rei Akaz a ordená."
16,17,"E ora ei rei Akaz a kòrta e rantnan di e basenan afó, i a kita e labamanonan for di nan; tambe el a baha e laman for di riba e bueynan di bròns ku tabatin bou di djé, i a pon'é riba un flur di piedra."
16,18,"I e koredor ku nan a traha na e kas pa dia di sabat i e entrada di rei ku tabata mas pafó, el a kita for di e kas di SEÑOR pa motibu di rei di Asiria."
16,19,"Awor e demas echonan di Akaz ku el a hasi, nan no ta pará skirbí den e Buki di Krónikanan di e reinan di Juda?"
16,20,"Asina Akaz a bai sosegá serka su tatanan i el a wòrdu derá serka su tatanan den e stat di David; i su yu hòmber Ezekias a reina na su lugá."
17,1,"Den e di diesdos aña di Akaz, rei di Juda, Oseas, yu hòmber di Ela, a bira rei riba Israel na Samaria; i el a reina nuebe aña."
17,2,"I el a hasi malu den bista di SEÑOR, ma no manera e reinan di Israel ku tabata promé kuné."
17,3,"Salmanasar, rei di Asiria, a bin kontra djé, i Oseas a bira su sirbidó i a pagu'é tributo."
17,4,"Ma rei di Asiria a deskubrí ku Oseas a konspirá kontra djé, pasobra el a manda mensaheronan serka So, rei di Egipto, i no a paga rei di Asiria tributo, manera el a hasi aña tras aña; pesei rei di Asiria a ser'é i a mar'é den prizon."
17,5,"E ora ei rei di Asiria a invadí henter e tera, a bai Samaria i a rondon'é pa tres aña."
17,6,"Den e di nuebe aña di Oseas, rei di Asiria a kapturá Samaria i a hiba Israel den eksilio na Asiria, i a pone nan biba na Hala i Habor, banda di Riu Gozan i den e statnan di e medonan."
17,7,"Awor esaki a sosodé, pasobra e yunan di Israel a peka kontra SEÑOR nan Dios, Kende a saka nan for di tera di Egipto, for di man di Farao, rei di Egipto; i nan a teme otro diosnan"
17,8,"i a kana segun e kustumbernan di e nashonnan ku SEÑOR a kore ku nan for di dilanti di e yunan di Israel, i segun e kustumbernan ku e reinan di Israel a introdusí."
17,9,"I na sekreto e yunan di Israel a hasi kosnan ku no tabata korekto kontra SEÑOR nan Dios. Ademas, nan a traha lugánan haltu pa nan mes den tur nan statnan, for di e toren di vigilansia te na e stat fortifiká."
17,10,"I nan a lanta pa nan mes pilarnan sagrado i imagennan di Asera riba tur seru haltu i bou di tur palu bèrdè,"
17,11,"i aya nan a kima sensia riba tur e lugánan haltu, manera e nashonnan ku SEÑOR a hiba den eksilio nan dilanti tabata hasi; i nan a hasi kosnan malu, probokando SEÑOR."
17,12,"I nan a sirbi ídolonan, di kualnan SEÑOR a bisa nan: \"No hasi e kos aki.\""
17,13,"Tòg SEÑOR a spièrta Israel i Juda pa medio di tur Su profetanan i tur miradó, bisando: \"Bira for di boso mal kamindanan i warda Mi mandamentunan, Mi statutonan, konforme henter e lei ku Mi a ordená boso tatanan, i ku Mi a manda pa boso pa medio di Mi sirbidónan, e profetanan.\""
17,14,"Sinembargo, nan no a skucha, ma a hasi nan nèk steif manera nan tatanan, kendenan no tabata kere den SEÑOR nan Dios."
17,15,"I nan a rechasá Su statutonan i Su aliansa ku El a sera ku nan tatanan, i Su spièrtamentunan ku kualnan El a spièrta nan. I nan a sigui tras di banidat i a bira bano, i a bai tras di e nashonnan ku tabatin rònt di nan, tokante di kualnan SEÑOR a ordená nan pa no hasi manera nan."
17,16,"I nan a bandoná tur e mandamentunan di SEÑOR nan Dios i a traha pa nan mes imagennan bashá i dos bishé, i a traha un imagen di Asera, i a adorá henter e ehérsito di shelu i a sirbi Baal."
17,17,"Ademas, nan a hasi nan yu hòmbernan i nan yu muhénan pasa dor di kandela, i a praktiká miramentu di destino i bruheria, i a bende nan mes pa hasi malu den bista di SEÑOR, pa probok'E."
17,18,"Asina SEÑOR tabata mashá rabiá ku Israel i a kita nan for di Su bista; no a keda ni un, sino solamente e tribu di Juda."
17,19,"Juda tampoko no a warda e mandamentunan di SEÑOR nan Dios, ma a kana den e kustumbernan ku Israel a introdusí."
17,20,"I SEÑOR a rechasá tur e desendientenan di Israel, a afligí nan i a entregá nan den man di sakeadó, te ora ku El a tira nan for di Su bista."
17,21,"Ora ku El a sker Israel kita for di e kas di David, nan a hasi Jeroboam, yu hòmber di Nabat, rei. E ora ei Jeroboam a hala Israel for di SEÑOR pa no siguiE i a hasi nan kometé un piká grandi."
17,22,"I e yunan di Israel a kana den tur e pikánan di Jeroboam ku el a hasi; nan no a bandoná nan,"
17,23,"te ora SEÑOR a kita Israel for di Su bista, manera El a papia pa medio di tur Su sirbidónan, e profetanan. Asina Israel a wòrdu hibá for di nan mes tera pa bai den eksilio na Asiria, te dia djawe."
17,24,"I rei di Asiria a trese hende for di Babilonia i for di Kuta, Ava, Hamat i Sefarvaim, i a hasi nan biba den e statnan di Samaria na lugá di e yunan di Israel. Asina nan a poderá di Samaria i a biba den su statnan."
17,25,"I a sosodé ku ora nan a kuminsá biba ayanan, nan no tabatin temor pa SEÑOR; pesei SEÑOR a manda leon meimei di nan, ku a mata algun di nan."
17,26,"Asina nan a papia ku rei di Asiria, bisando: \"E nashonnan ku bo a hiba den eksilio na e statnan di Samaria no konosé e kustumber di e dios di e tera; pesei El a manda leon meimei di nan, i mira, nan ta mata nan, pasobra nan no konosé e kustumber di e dios di e tera.\""
17,27,"E ora ei rei di Asiria a ordená, bisando: \"Laga un di e saserdotenan, ku boso a hiba den eksilio, bai biba ayanan atrobe; i lagu'é siña nan e kustumber di e Dios di e tera.\""
17,28,"Asina un di e saserdotenan, ku nan a hiba den eksilio for di Samaria, a bin biba na Bèt-èl i a siña nan kon nan mester tin temor pa SEÑOR."
17,29,"Ma ainda kada nashon tabata traha diosnan pa su mes i tabata pone nan den e kasnan di e lugánan haltu ku e pueblo di Samaria a traha, kada nashon den nan statnan ku nan tabata biba aden."
17,30,"I e hòmbernan di Babilonia a traha Sukot-benot, e hòmbernan di Kut a traha Nergal, e hòmbernan di Hamat a traha Asima,"
17,31,"i e aveonan a traha Nibhaz i Tartak; i e sefarvitanan tabata kima nan yunan den kandela pa Adramelek i Anamelek, e diosnan di Sefarvaim."
17,32,"Nan tabatin temor pa SEÑOR tambe i nan a nombra for di meimei di nan mes saserdotenan pa e lugánan haltu, kendenan tabata ofresé sakrifisio pa nan den e kasnan di e lugánan haltu."
17,33,"Nan tabatin temor pa SEÑOR, ma a keda sirbi nan mes diosnan konforme e kustumber di e nashonnan for di meimei di kual nan a wòrdu hibá den eksilio."
17,34,"Te dia djawe nan ta hasi konforme e kustumbernan di antes: nan no tin temor pa SEÑOR, ni nan no ta sigui nan statutonan ni nan ordenansanan, ni e lei ni e mandamentunan ku SEÑOR a ordená e yu hòmbernan di Jakòb, kendenan El a yama Israel,"
17,35,"ku kendenan SEÑOR a sera un aliansa i a ordená nan, bisando: \"Boso no mester tin temor pa otro diosnan, ni bùig pa nan, ni sirbi nan, ni ofresé sakrifisio na nan."
17,36,"Ma SEÑOR, Kende a saka boso for di tera di Egipto ku gran poder i ku un brasa ekstendí, pa E boso mester tin temor, i pa E boso mester bùig, i na djE boso mester ofresé sakrifisio."
17,37,"I e statutonan, e ordenansanan, e lei i e mandamentu, ku El a skirbi pa boso, boso mester pèrkurá pa kumpli ku nan pa semper; i boso no mester tin temor pa otro diosnan."
17,38,"I e aliansa ku Mi a sera ku boso, boso no mester lubidá, ni boso no mester tin temor pa otro diosnan."
17,39,"Ma pa SEÑOR boso Dios boso mester tin temor; i E lo libra boso for di man di tur boso enemigunan.\""
17,40,"Sinembargo, nan no a skucha, ma nan a hasi segun nan kustumber di antes."
17,41,"Asina, mientras ku e nashonnan aki tabata tin temor pa SEÑOR, nan tabata sirbi nan ídolonan tambe; meskos nan yunan i nan nietunan; manera nan tatanan tabata hasi, asina nan ta hasi te dia djawe."
18,1,"Awor a sosodé ku den e di tres aña di Oseas, yu hòmber di Ela, rei di Israel, Ezekias, yu hòmber di Akaz, rei di Juda, a bira rei."
18,2,"E tabatin bint'i sinku aña dia ku el a bira rei, i el a reina bint'i nuebe aña na Jerusalèm; i nòmber di su mama tabata Abi, yu muhé di Zakarias."
18,3,"I el a hasi bon den bista di SEÑOR, konforme tur loke su tata David a hasi."
18,4,"El a kita e lugánan haltu, a kibra e pilarnan sagrado i a kap e imagen di Asera bash'abou. Tambe el a kibra e kolebra di bròns ku Moisés a traha na pida-pida, pasobra te na e dianan ei e yunan di Israel tabata kima sensia p'é; i nan tabata yam'é Nehustan."
18,5,"E tabata konfia den SEÑOR, e Dios di Israel, asina ku despues di djé no tabatin ni ún manera é den tur e reinan di Juda, ni den esnan ku tabata promé kuné."
18,6,"Pasobra el a tene duru na SEÑOR; e no a laga di siguiE, ma a warda Su mandamentunan, ku SEÑOR a ordená Moisés."
18,7,"I SEÑOR tabata kuné; unda ku el a bai, el a prosperá. I el a rebeldiá kontra rei di Asiria i no a sirbié."
18,8,"El a derotá e filisteonan te na Gaza i su teritorio, for di e toren di vigilansia te na e stat fortifiká."
18,9,"Awor a sosodé den e di kuater aña di rei Ezekias, kual tabata e di shete aña di Oseas, yu hòmber di Ela, rei di Israel, ku Salmanasar, rei di Asiria, a bin kontra Samaria i a rondon'é."
18,10,"I na fin di tres aña nan a kaptur'é; den e di seis aña di Ezekias, i kual tabata e di nuebe aña di Oseas, rei di Israel, Samaria a wòrdu kapturá."
18,11,"E ora ei rei di Asiria a hiba Israel den eksilio na Asiria, i a hiba nan Hala i banda di Habor, e riu di Gozan, i den e statnan di e medonan,"
18,12,"pasobra nan no a obedesé e bos di SEÑOR nan Dios, ma a kibra Su aliansa, asta tur loke Moisés, e sirbidó di SEÑOR, a ordená, nan no kier a skucha, ni hasi."
18,13,"Awor den e di dieskuater aña di rei Ezekias, Senakerib, rei di Asiria, a bin kontra tur e statnan fortifiká di Juda i a kapturá nan."
18,14,"E ora ei Ezekias, rei di Juda, a manda rospondi pa rei di Asiria na Lakis, bisando: \"Mi a hasi malu. Bai for di mi; kiko ku bo imponé riba mi, lo mi karga.\" Asina rei di Asiria a eksigí di Ezekias, rei di Juda, tres shen talento di plata i trinta talento di oro."
18,15,"I Ezekias a dun'é tur e plata ku a wòrdu hañá den e kas di SEÑOR, i den e lugánan-di-warda-tesoro di e kas di rei."
18,16,"Den e tempu ei Ezekias a kita e oro for di e portanan di e tèmpel di SEÑOR, i for di e koseinnan-di-porta ku Ezekias, rei di Juda, a fura ku oro, i a duna rei di Asiria esaki."
18,17,"E ora ei rei di Asiria a manda Tartan, Rabsaris i Rabsakes for di Lakis ku un ehérsito grandi serka rei Ezekias na Jerusalèm. Asina nan a bai i a yega Jerusalèm. I ora nan a bai, nan a yega i a bai para banda di e akuadukto di e tanki ariba, ku ta keda na e kaminda grandi di e Fèlt di Labadó."
18,18,"Ora nan a yama rei, Eliakim, yu hòmber di Hilkias, kende tabata mayordomo di e kas, Sebna, e eskriba, i Joa, yu hòmber di Asaf, e registradó, a sali bin serka nan."
18,19,"E ora ei Rabsakes a bisa nan: \"Awor bisa Ezekias: 'Asina e gran rei, rei di Asiria, ta bisa: \"Riba kiko bo ta basa e konfiansa aki ku bo tin?"
18,20,"Bo ta bisa (ma esakinan ta solamente palabranan bashí): 'Mi tin konseho i forsa pa guera.' Awor ta den ken bo ta konfia, ku bo a rebeldiá kontra mi?"
18,21,"Awor mira, bo ta konfia den e bara di richi machiká aki, esta, den Egipto, ku si un hende lèn riba djé, e ta drenta den su man i ta traspas'é. Asina Farao, rei di Egipto, ta pa tur esnan ku ta konfia den djé."
18,22,"Ma si bo bisami: 'Nos ta konfia den SEÑOR nos Dios,' no ta E ta Esun, Kende Su lugánan haltu i Kende Su altarnan Ezekias a kita, i a bisa Juda i Jerusalèm: 'Boso mester adorá dilanti di e altar aki na Jerusalèm'?"
18,23,"\"Pesei anto, bin hasi un kombenio ku mi shon, rei di Asiria, i lo mi dunabo dos mil kabai, si abo, di bo banda, por pone koredó riba nan."
18,24,"Kon anto bo por resistí un solo ofisial, un di esnan di mas menos di e sirbidónan di mi shon, i konfia den Egipto pa garoshi i pa koredó di kabai?"
18,25,"Akaso sin e aprobashon di SEÑOR mi a bin awor kontra e lugá aki pa destruié? SEÑOR a bisami: 'Lanta kontra e tera aki i destruié.'\"'\""
18,26,"E ora ei Eliakim, yu hòmber di Hilkias, Sebna i Joa a bisa Rabsakes: \"Papia awor ku bo sirbidónan na arameo, pasobra nos ta komprendé esei, i no papia ku nos na lenga hebreo, pa e pueblo ku ta riba muraya no komprendé.\""
18,27,"Ma Rabsakes a bisa nan: \"Akaso ta serka bo shon i serka abo so mi shon a mandami pa papia e palabranan aki, i no serka e hòmbernan ku ta sinta riba muraya, kondená pa kome nan mes sushi i bebe nan mes urina huntu ku boso?\""
18,28,"E ora ei Rabsakes a para grita na bos haltu na lenga hebreo, bisando: \"Tende e palabra di e gran rei, rei di Asiria."
18,29,"Asina rei ta bisa: 'No laga Ezekias gaña boso, pasobra e lo no por libra boso for di mi man;"
18,30,"ni laga Ezekias hasi boso konfia den SEÑOR, bisando: \"SEÑOR lo libra nos sigur, i e stat aki lo no wòrdu entregá den man di rei di Asiria.\""
18,31,"'No skucha na Ezekias, pasobra asina rei di Asiria ta bisa: \"Hasi pas ku mi i sali bin serka mi, i kada un kome di su mata di wendrùif i kada un kome di su palu di figo, i kada un bebe di e awa di su mes rembak,"
18,32,"te ora mi bin i hiba boso na un tera manera boso mes tera, un tera di mainshi i biña nobo, un tera di pan i di kunukunan di wendrùif, un tera di palunan di oleifi i miel, pa boso biba i no muri.\" 'Ma no skucha na Ezekias, ora ku e ta gañá boso, bisando: \"SEÑOR lo libra nos.\""
18,33,"Akaso un di e diosnan di e nashonnan a yega di libra su tera for di man di rei di Asiria?"
18,34,"Unda e diosnan di Hamat i Arfad ta? Unda e diosnan di Sefarvaim, Hena i Iva ta? Nan a libra Samaria for di mi man?"
18,35,"Ken entre tur e diosnan di e teranan a yega di libra nan tera for di mi man, ku SEÑOR lo por libra Jerusalèm for di mi man?'\""
18,36,"Ma e pueblo a keda ketu i no a kontest'é ni un palabra, pasobra e òrdu di rei tabata: \"No kontest'é.\""
18,37,"E ora ei Eliakim, yu hòmber di Hilkias, kende tabata mayordomo di e kas, i Sebna, e eskriba, i Joa, yu hòmber di Asaf, e registradó, a sker nan pañanan i a bin serka Ezekias, i a kont'é e palabranan di Rabsakes."
19,1,"I ora rei Ezekias a tende esaki, el a sker su pañanan, a bisti paña-di-saku i a bai den e kas di SEÑOR."
19,2,"Anto el a manda Eliakim, kende tabata mayordomo di e kas, huntu ku Sebna, e eskriba, i e ansianonan di e saserdotenan, bistí na paña-di-saku, serka profeta Isaias, yu hòmber di Amos."
19,3,"I nan a bis'é: \"Asina Ezekias ta bisa: 'E dia aki ta un dia di angustia, reprendementu i despresio, pasobra yunan ta serka di nase i no tin forsa pa duna lus."
19,4,"Podisé SEÑOR bo Dios lo tende tur e palabranan di Rabsakes, kende su shon, rei di Asiria, a manda pa reprochá e Dios bibu, i lo reprendé e palabranan ku SEÑOR bo Dios a tende. Pesei, hasi orashon pa e restante ku a keda.'\""
19,5,"Asina e sirbidónan di rei Ezekias a bin serka Isaias."
19,6,"I Isaias a bisa nan: \"Asina boso mester bisa boso shon: 'Asina SEÑOR ta bisa: \"No laga e palabranan ku bo a tende, ku kualnan e sirbidónan di rei di Asiria a blasfemáMi, spantabo."
19,7,"Mira, lo Mi pone un spiritu den djé, asina ku e lo tende un rumor i bolbe na su mes tera. I lo Mi hasi ku e lo muri pa medio di spada na su mes tera.\"'\""
19,8,"E ora ei Rabsakes a bolbe i a haña rei di Asiria ta bringa kontra Libna, pasobra el a tende ku rei a bai for di Lakis."
19,9,"Ora ku el a tende nan bisa tokante di Tirhaka, rei di Etiopia: \"At'el a sali pa bringa kontra bo,\" el a bolbe manda mensaheronan serka Ezekias, bisando:"
19,10,"\"Asina boso mester bisa Ezekias, rei di Juda: 'No laga bo Dios, den Kende bo ta konfia, gañabo, bisando: \"Jerusalèm lo no wòrdu entregá den man di rei di Asiria.\""
19,11,"Mira, bo a tende kiko e reinan di Asiria a hasi ku tur e teranan, ku nan a destruí nan kompletamente. Anto abo lo skapa?"
19,12,"Akaso e diosnan di e nashonnan ei, ku mi tatanan a destruí, a libra nan: Gozan, Haran, Resef i e yu hòmbernan di Edén, ku tabata na Telasar?"
19,13,"Unda rei di Hamat, rei di Arfad, rei di e stat di Sefarvaim, di Hena i di Iva, ta?'\""
19,14,"E ora ei Ezekias a tuma e karta for di man di e mensaheronan i a les'é, i el a bai na e kas di SEÑOR i a pone e karta habrí dilanti di SEÑOR."
19,15,"I Ezekias a hasi orashon dilanti di SEÑOR i a bisa: \"O SEÑOR, e Dios di Israel, Kende ta sintá riba trono ariba di e kerubinnan, Abo ta e Dios, Abo so, di tur e reinonan di tera. Abo a traha shelu i tera."
19,16,"Inkliná Bo orea, O SEÑOR, i tende; habri Bo wowo, O SEÑOR, i mira; i skucha e palabranan di Senakerib, ku el a manda pa reprochá e Dios bibu."
19,17,"\"Di bèrdat, O SEÑOR, e reinan di Asiria a destruí e nashonnan i nan teranan,"
19,18,"i a tira nan diosnan den kandela, pasobra nan no tabata dios, sino e obra di man di hende, palu i piedra. Pesei nan a destruí nan."
19,19,"I awor, O SEÑOR nos Dios, mi ta pidi, libra nos for di su man pa tur reinonan di tera por sa ku Abo so, O SEÑOR, ta Dios.\""
19,20,"E ora ei Isaias, yu hòmber di Amos, a manda bisa Ezekias: \"Asina SEÑOR, e Dios di Israel, ta bisa: 'Pasobra bo a hasi orashon na Mi tokante di Senakerib, rei di Asiria, Mi a tendebo.'"
19,21,"Esaki ta e palabra ku SEÑOR a papia kontra djé: 'El a despresiábo i a hasi bofon di bo, e yu muhé birgen di Sion; el a sakudí su kabes tras di bo lomba, e yu muhé di Jerusalèm!"
19,22,"Ta ken bo a reprochá i a blasfemá? I kontra ken bo a halsa bo bos i a hisa bo wowo wak ku arogansia? Kontra Esun Santu di Israel!"
19,23,"Pa medio di bo mensaheronan bo a reprochá Señor, i bo a bisa: \"Ku mi hopi garoshinan mi a subi e halturanan di e serunan, te na e partinan di mas alehá den Líbano; i mi a kap su palunan di seda di mas haltu i su palunan di siprès di mas mihó. I mi a drenta den su lugánan di biba di mas leu, den su mondi mas será."
19,24,"Mi a koba pos i a bebe awa na lugá stranhero, i ku mi plant'i pia mi a seka tur e riunan di Egipto.\""
19,25,"'Bo no a tende? Hopi tempu pasá Mi a hasi esaki; for di tempunan antiguo Mi a plania esaki. Awor Mi a lagu'é sosodé, pa bo hasi statnan fortifiká bira montonnan di ruina."
19,26,"Pesei nan habitantenan tabata falta forsa; nan a keda desmayá i a wòrdu brongosá; nan tabata manera e vegetashon den kunuku i manera yerba bèrdè, manera yerba riba dak di kas ta seka promé ku e kaba di krese."
19,27,"'Ma Mi sa ora bo ta sinta, ora bo ta sali i ora bo ta drenta; i Mi sa di bo furia kontra Mi."
19,28,"Pa motibu di bo furia kontra Mi, i pasobra bo arogansia a yega na Mi orea, pesei lo Mi pone Mi hak den bo nanishi, i Mi frena na bo boka, i lo Mi hasibo bolbe pa e mesun kaminda ku bo a bin."
19,29,"'Anto esaki lo ta e señal pa bo: 'E aña aki boso lo kome loke ta nase di su mes, e di dos aña loke ta spreit for di esei; i e di tres aña boso lo sembra, kosechá, planta kunukunan di wendrùif i kome nan fruta."
19,30,"I e restante di e kas di Juda ku sobrebibí lo bolbe saka rais abou i duna fruta ariba."
19,31,"Pasobra for di Jerusalèm lo sali un restante, i sobrebibientenan for di Seru Sion. E zelo di SEÑOR lo hasi esaki."
19,32,"'Pesei, asina SEÑOR ta bisa tokante di rei di Asiria: \"E lo no bin na e stat aki, ni tira flecha den djé; tampoko e lo no bin dilanti di djé ku eskudo, ni lanta un baluarte kontra djé."
19,33,"Pa e mesun kaminda ku el a bin, e lo bolbe, i e lo no bin na e stat aki,\"' SEÑOR ta deklará."
19,34,"'Pasobra Ami lo defendé e stat aki, pa salb'é pa Mi mes kousa i pa kousa di Mi sirbidó David.'\""
19,35,"Anto a sosodé ku e anochi ei e angel di SEÑOR a sali mata shent'i ochent'i sinku mil hende den e kampamentu di e asirionan; i ora ku e hendenan a lanta su manisé, ata tur esakinan tabata morto."
19,36,"Asina Senakerib, rei di Asiria, a sali i a bai kas i a keda biba na Nínive."
19,37,"I a sosodé ku mientras e tabata adorá den e kas di su dios Nisrok, Adramelek i Sarezer a mat'é ku spada; i nan a hui bai na tera di Ararat. I su yu hòmber Esarhadon a bira rei na su lugá."
20,1,"Den e dianan ei Ezekias a bira malu pa muri. I profeta Isaias, yu hòmber di Amos, a bin serka djé i a bis'é: \"Asina SEÑOR ta bisa: 'Regla e asuntonan di bo kas, pasobra bo ta bai muri i bo no ta keda biba.'\""
20,2,"E ora ei el a bira su kara pa muraya i a hasi orashon na SEÑOR, bisando:"
20,3,"\"Mi ta rogaBo, O SEÑOR, kòrda awor kon mi a kana Bo dilanti den bèrdat i ku henter mi kurason, i a hasi loke ta bon den Bo bista.\" I Ezekias a yora amárgamente."
20,4,"I a sosodé ku promé ku Isaias a sali for di e plenchi meimei, e palabra di SEÑOR a yega na djé, bisando:"
20,5,"\"Bai bèk i bisa Ezekias, lider di Mi pueblo: 'Asina SEÑOR, e Dios di bo tata David, ta bisa: \"Mi a tende bo orashon, Mi a mira bo lágrimanan; mira, lo Mi kurabo. Riba e di tres dia lo bo bai na e kas di SEÑOR."
20,6,"I lo Mi añadí diesinku aña mas na bo bida, i lo Mi libra abo i e stat aki for di e man di rei di Asiria; i lo Mi defendé e stat aki pa Mi mes kousa i pa kousa di Mi sirbidó David.\"'\""
20,7,"E ora ei Isaias a bisa: \"Kohe un klòmpi di figo.\" I nan a koh'é i a pon'é riba e blufein, i el a rekuperá."
20,8,"Awor Ezekias a bisa Isaias: \"Kiko lo ta e señal ku SEÑOR lo kurami, i ku lo mi bai na e kas di SEÑOR e di tres dia?\""
20,9,"I Isaias a bisa: \"Esaki lo ta e señal di SEÑOR pa bo, ku SEÑOR lo hasi e kos ku El a papia: e sombra mester bai dies tret padilanti òf bolbe dies tret patras?\""
20,10,"Asina Ezekias a kontestá: \"Ta fasil pa e sombra baha dies tret; nò, ma laga e sombra bolbe bai dies tret patras.\""
20,11,"Anto profeta Isaias a sklama na SEÑOR, i El a hasi e sombra riba e trapi bolbe bai e dies tretnan patras, ku el a baha riba e trapi di Akaz."
20,12,"Na e tempu ei Merodak-baladan, un yu hòmber di Baladan, rei di Babilonia, a manda kartanan i un regalo pa Ezekias, pasobra el a tende ku Ezekias tabata malu."
20,13,"I Ezekias a skucha nan i a mustra nan henter su kas di tesoro, e plata i e oro, e spesereinan i e zeta presioso, su kas di arma i tur loke a wòrdu hañá den su lugánan-di-warda-tesoro. No tabatin nada den su kas, ni den henter su dominio, ku Ezekias no a mustra nan."
20,14,"E ora ei profeta Isaias a bin serka rei Ezekias i a puntr'é: \"Kiko e hòmbernan aki a bisa, i for di unda nan a bin serka bo?\" I Ezekias a kontestá: \"Nan a bin for di un tera leu, for di Babilonia.\""
20,15,"I e profeta a puntra: \"Kiko nan a mira den bo kas?\" Asina Ezekias a kontestá: \"Nan a mira tur loke tin den mi kas; no tin nada den mi lugánan-di-warda-tesoro ku mi no a mustra nan.\""
20,16,"E ora ei Isaias a bisa Ezekias: \"Tende e palabra di SEÑOR:"
20,17,"'Mira, e dianan ta bin ku tur loke tin den bo kas, i tur loke bo tatanan a akumulá te dia djawe, lo wòrdu hibá Babilonia; nada lo no ked'atras,' SEÑOR ta bisa."
20,18,"'I di bo yu hòmbernan ku lo sali for di bo, ku abo lo engendrá, nan lo hiba algun; i nan lo bira eunuko den palasio di rei di Babilonia.'\""
20,19,"E ora ei Ezekias a bisa Isaias: \"E palabra di SEÑOR ku bo a papia ta bon.\" Pasobra el a pensa: \"No t'asina ku lo tin pas i bèrdat den mi dianan?\""
20,20,"Awor e demas echonan di Ezekias--tur su poder, i kon el a traha e tanki i e akuadukto, i a trese awa den e stat--nan no ta pará skirbí den e Buki di Krónikanan di e reinan di Juda?"
20,21,"Asina Ezekias a bai sosegá serka su tatanan, i su yu hòmber Manasés a bira rei na su lugá."
21,1,"Manasés tabatin diesdos aña dia ku el a bira rei, i el a reina sinkuent'i sinku aña na Jerusalèm; i nòmber di su mama tabata Hepsiba."
21,2,"I el a hasi malu den bista di SEÑOR, konforme e abominashonnan di e nashonnan ku SEÑOR a kita for di dilanti di e yunan di Israel."
21,3,"Pasobra el a rekonstruí e lugánan haltu ku su tata Ezekias a destruí; i el a lanta altarnan pa Baal i a traha un imagen di Asera, manera Akab, rei di Israel, a hasi, i a adorá henter e ehérsito di shelu i a sirbi nan."
21,4,"I el a traha altarnan den e kas di SEÑOR, di kual SEÑOR a bisa: \"Na Jerusalèm lo Mi pone Mi nòmber.\""
21,5,"Pasobra el a traha altarnan pa henter e ehérsito di shelu riba e dos plenchinan di e kas di SEÑOR."
21,6,"I el a hasi su yu hòmber pasa dor di kandela, a hasi bruheria i a uza adivinashon, i a konsultá ku montadó i spiritista. El a hasi hopi maldat den bista di SEÑOR i a probok'E na rabia."
21,7,"Anto el a pone e imagen grabá di Asera ku el a traha den e kas di kual SEÑOR a bisa David i su yu hòmber Salomon: \"Den e kas aki i na Jerusalèm, ku Mi a skohe for di tur e tribunan di Israel, lo Mi pone Mi nòmber pa semper."
21,8,"I lo Mi no hasi e pianan di Israel dwal mas for di e tera ku Mi a duna nan tatanan, kontal ku nan pèrkurá di hasi konforme tur loke Mi a ordená nan, i konforme henter e lei ku Mi sirbidó Moisés a ordená nan.\""
21,9,"Ma nan no a skucha, i Manasés a instigá nan pa hasi mas maldat ku e nashonnan ku SEÑOR a destruí dilanti di e yunan di Israel."
21,10,"Awor SEÑOR a papia pa medio di Su sirbidónan, e profetanan, bisando:"
21,11,"\"Pasobra Manasés, rei di Juda, a hasi e abominashonnan aki, i a hasi mas maldat ku tur e amoreonan ku tabata promé kuné, i a hasi Juda tambe peka ku su ídolonan,"
21,12,"pesei, asina SEÑOR, e Dios di Israel, ta bisa: 'Mira, Mi ta trese kalamidat di tal forma riba Jerusalèm i Juda, ku ken ku tende di djé, tur dos su oreanan lo flùit."
21,13,"I lo Mi ekstendé riba Jerusalèm e liña-di-midi di Samaria i e chumbu-di-midi di e kas di Akab, i lo Mi limpia Jerusalèm manera ta limpia un tayó, limpi'é i bir'é bok'abou."
21,14,"I lo Mi bandoná e restante di Mi erensia i entregá nan den man di nan enemigunan; i nan lo bira manera proi i botín pa tur nan enemigunan,"
21,15,"pasobra nan a hasi malu den Mi bista i a probokáMi na rabia for di dia ku nan tatanan a bin for di Egipto te dia djawe.'\""
21,16,"Ademas, Manasés a drama masha hopi sanger inosente, te ora ku el a yena Jerusalèm di punta pa punta, fuera di su piká ku kual el a hasi Juda peka, dor di hasi malu den bista di SEÑOR."
21,17,"Awor e demas echonan di Manasés i tur loke ku el a hasi i su piká ku el a kometé, nan no ta pará skirbí den e Buki di Krónikanan di e reinan di Juda?"
21,18,"I Manasés a bai sosegá serka su tatanan i a wòrdu derá den e hòfi di su mes kas, den hòfi di Uza; i su yu hòmber Amon a bira rei na su lugá."
21,19,"Amon tabatin bint'i dos aña dia ku el a bira rei, i el a reina dos aña na Jerusalèm; i nòmber di su mama tabata Mesulemet, yu muhé di Haruz, di Jotba."
21,20,"I el a hasi malu den bista di SEÑOR, manera su tata Manasés a hasi."
21,21,"Pasobra el a kana den henter e kaminda ku su tata a kana, i a sirbi e ídolonan ku su tata a sirbi, i a adorá nan."
21,22,"Asina el a bandoná SEÑOR, e Dios di su tatanan, i no a kana den e kaminda di SEÑOR."
21,23,"I e sirbidónan di Amon a konspirá kontra djé i a mata rei den su mes kas."
21,24,"E ora ei e hendenan di e tera a mata tur esnan ku a konspirá kontra rei Amon; i e hendenan di e tera a hasi su yu hòmber Josias rei na su lugá."
21,25,"Awor e demas echonan di Amon ku el a hasi, nan no ta pará skirbí den e Buki di Krónikanan di e reinan di Juda?"
21,26,"I el a wòrdu derá den su graf den e hòfi di Uza, i su yu hòmber Josias a bira rei na su lugá."
22,1,"Josias tabatin ocho aña dia ku el a bira rei, i el a reina trint'i un aña na Jerusalèm; i nòmber di su mama tabata Jedida, yu muhé di Adaia, di Bozkat."
22,2,"I el a hasi bon den bista di SEÑOR i a kana den henter e kaminda di su tata David; tampoko e no a desviá ni na man drechi ni na man robes."
22,3,"Awor a sosodé den e di diesocho aña di rei Josias, ku rei a manda Safan, yu hòmber di Azalía, yu hòmber di Mesulam, e eskriba, na e kas di SEÑOR, bisando:"
22,4,"\"Bai serka sumosaserdote Hilkias pa konta e plaka ku a wòrdu tresí den e kas di SEÑOR, ku e wardadónan-di-porta a rekohé for di e pueblo."
22,5,"I laga nan entregá esaki den man di e trahadónan ku tin enkargo di e kas di SEÑOR, i laga nan duna esaki na e trahadónan ku ta den e kas di SEÑOR pa drecha e dañonan di e kas:"
22,6,"na e karpinténan, e trahadónan den konstrukshon i e mèslánan, i pa kumpra palu i piedra gekap pa drecha e kas."
22,7,"Solamente, no mester pidi nan pa duna kuenta di e plaka entregá den nan man, pasobra nan ta hende onesto.\""
22,8,"E ora ei sumosaserdote Hilkias a bisa Safan, e eskriba: \"Mi a haña e buki di lei den e kas di SEÑOR.\" I Hilkias a duna Safan e buki, i el a les'é."
22,9,"I Safan, e eskriba, a bin serka rei i a trese rospondi bèk pa rei i a bisa: \"Bo sirbidónan a saka tur e plaka ku a wòrdu hañá den e kas, i a entregu'é den man di e trahadónan ku tin enkargo di e kas di SEÑOR.\""
22,10,"Ademas, Safan, e eskriba, a konta rei, bisando: \"Saserdote Hilkias a dunami un buki.\" I Safan a les'é den presensia di rei."
22,11,"I a sosodé ku ora rei a tende e palabranan di e buki di lei, el a sker su pañanan."
22,12,"E ora ei rei a ordená saserdote Hilkias, Ahikam, yu hòmber di Safan, Akbor, yu hòmber di Mikaias, Safan, e eskriba, i Asaia, sirbidó di rei, bisando:"
22,13,"\"Bai konsultá ku SEÑOR pa mi, pa e pueblo i pa henter Juda, tokante di e palabranan di e buki aki ku a wòrdu hañá; pasobra grandi ta e furia di SEÑOR ku ta kima kontra nos, pasobra nos tatanan no a skucha e palabranan di e buki aki, pa hasi konforme tur loke ta pará skirbí tokante di nos.\""
22,14,"Asina saserdote Hilkias, Ahikam, Akbor, Safan i Asaia a bai serka Hulda, e profeta muhé, esposa di Salum, yu hòmber di Tikva, yu hòmber di Harhas, wardadó di e kashi-di-warda-paña (awor Hulda tabata biba na Jerusalèm den e Di Dos Bario); i nan a papia kuné."
22,15,"I el a bisa nan: \"Asina SEÑOR Dios di Israel ta bisa: 'Bisa e hòmber ku a manda boso serka mi,"
22,16,"asina SEÑOR ta bisa: \"Mira, Mi ta trese kalamidat riba e lugá aki i riba su habitantenan--tur e palabranan di e buki ku rei di Juda a lesa--"
22,17,"pasobra nan a bandonáMi i a kima sensia pa otro diosnan, pa nan probokáMi na rabia ku henter e obra di nan man, pesei Mi furia ta kima kontra e lugá aki i lo no wòrdu pagá.\"'"
22,18,"Ma na rei di Juda, kende a manda boso pa konsultá ku SEÑOR, asina boso mester bis'é: 'Asina SEÑOR Dios di Israel ta bisa: \"Tokante di e palabranan ku bo a tende--"
22,19,"pasobra bo kurason tabata suave i bo a umiyá bo mes dilanti di SEÑOR ora bo a tende kiko Mi a papia kontra e lugá aki i kontra su habitantenan, ku nan lo bira un desolashon i un maldishon, i pasobra bo a sker bo pañanan i a yora Mi dilanti, di bèrdat, Mi a tendebo,\" SEÑOR ta deklará."
22,20,"\"Pesei, mira, lo Mi reuníbo ku bo tatanan, i lo bo wòrdu poní den bo graf na pas; i bo wowo lo no mira tur e kalamidat ku lo Mi trese riba e lugá aki.\"'\" Asina nan a trese rospondi bèk pa rei."
23,1,"E ora ei rei a manda yama, i nan a reuní tur e ansianonan di Juda i di Jerusalèm serka djé."
23,2,"I rei a bai na e kas di SEÑOR huntu ku tur e hòmbernan di Juda i tur e habitantenan di Jerusalèm, e saserdotenan, e profetanan i henter e pueblo, tantu chikitu komo grandi; i el a lesa pa nan tende tur e palabranan di e buki di e aliansa ku a wòrdu hañá den e kas di SEÑOR."
23,3,"I rei a bai para banda di e pilar i a sera un aliansa dilanti di SEÑOR, pa sigui SEÑOR, i pa warda Su mandamentunan, Su testimonionan i Su statutonan ku henter su kurason i ku henter su alma, pa kumpli ku e palabranan di e aliansa aki ku tabata pará skirbí den e buki aki. I henter e pueblo a bai di akuèrdo ku e aliansa."
23,4,"E ora ei rei a ordená sumosaserdote Hilkias, e saserdotenan di e di dos òrdu i e wardadónan-di-porta, pa saka for di e tèmpel di SEÑOR tur e artíkulonan-di-uzo ku a wòrdu trahá pa Baal, pa Asera, i pa henter e ehérsito di shelu; i el a kima nan pafó di Jerusalèm den e sabananan di Kedron, i a hiba nan shinishi na Bèt-èl."
23,5,"I el a deshasí di e saserdotenan ku tabata praktiká idolatria, kendenan e reinan di Juda a nombra pa kima sensia riba e lugánan haltu den e statnan di Juda i den e lugánan rònt di Jerusalèm, i esnan ku tabata kima sensia pa Baal, pa solo, pa luna i pa e signonan di zodiak i pa henter e ehérsito di shelu."
23,6,"I el a saka e imagen di Asera for di e kas di SEÑOR hiba pafó di Jerusalèm na Roi Kedron, i a kim'é na Roi Kedron, a garn'é hasié stòf i a tira su stòf riba e grafnan di pueblo."
23,7,"Tambe el a bash'abou e kasnan di e sodomitanan ku tabata den e kas di SEÑOR, kaminda e muhénan tabata wef kapa pa e imagen di Asera."
23,8,"E ora ei Josias a trese tur e saserdotenan for di e statnan di Juda, i a profaná e lugánan haltu kaminda e saserdotenan a kima sensia, for di Geba te na Beerseba; i el a bash'abou e lugánan haltu di e portanan di stat, kualnan tabata keda na entrada di e porta di Josué, gobernadó di e stat, kualnan tabata keda na man robes ora ta drenta e porta di stat."
23,9,"Sinembargo, e saserdotenan di e lugánan haltu no a subi bai na e altar di SEÑOR na Jerusalèm, ma nan a kome pan sin zürdeg ku nan rumannan."
23,10,"Tambe el a profaná Tofet, ku ta keda den e vaye di e yu hòmber di Hinom, pa ningun hende no hasi su yu hòmber ni su yu muhé pasa dor di kandela pa Molok."
23,11,"I el a deshasí di e kabainan ku e reinan di Juda a dediká na solo, na entrada di e kas di SEÑOR, pegá ku e kamber di Natan-melek, e ofisial, ku tabata keda den e kuartunan pafó; i el a kima e garoshinan di solo ku kandela."
23,12,"I e altarnan ku tabata riba dak, e kamber ariba di Akaz ku e reinan di Juda a traha, i e altarnan ku Manasés a traha riba e dos plenchinan di e kas di SEÑOR, rei a bash'abou; i el a garna nan, i a tira nan stòf den Roi Kedron."
23,13,"I e lugánan haltu ku tabata keda dilanti di Jerusalèm, ku tabata keda na banda drechi di e seru di destrukshon ku Salomon, rei di Israel, a traha pa Astoret, e abominashon di e sidonionan, pa Kemos, e abominashon di Moab, i pa Milkom, e abominashon di e yu hòmbernan di Amon, rei a profaná."
23,14,"I e pilarnan sagrado el a kibra na pida-pida, a kap e imagennan di Asera bash'abou i a yena nan lugá ku wesu di hende."
23,15,"Ademas, e altar ku tabata na Bèt-èl i e lugá haltu ku Jeroboam, yu hòmber di Nabat, kende a hasi Israel peka, a traha, e altar ei i e lugá haltu, el a bash'abou. Anto el a kima su piedranan, a garna nan hasi nan stòf, i a kima e imagen di Asera."
23,16,"Awor ora Josias a drai wak, el a mira e grafnan ku tabata aya riba seru, i el a manda saka e wesunan for di e grafnan i a kima nan riba e altar i a profan'é, konforme e palabra di SEÑOR ku e hòmber di Dios a proklamá, kende a proklamá e kosnan aki."
23,17,"E ora ei el a bisa: \"Ta kiko e monumento aki ku mi ta mira ta?\" I e hòmbernan di e stat a bis'é: \"Ta graf di e hòmber di Dios ku a bin di Juda i a proklamá e kosnan aki ku bo a hasi kontra e altar di Bèt-èl.\""
23,18,"I el a bisa: \"Lagu'é na pas; no laga ningun hende mishi ku su wesunan.\" Asina nan a laga su wesunan huntu ku e wesunan di e profeta ku a bin di Samaria, sin mishi ku nan."
23,19,"Tambe Josias a kita tur e kasnan di e lugánan haltu ku tabata den e statnan di Samaria, ku e reinan di Israel a traha pa proboká SEÑOR; i el a hasi ku nan meskos ku el a hasi na Bèt-èl."
23,20,"I tur e saserdotenan di e lugánan haltu ku tabata einan el a mata riba e altarnan, i a kima wesu di hende riba nan; e ora ei el a bolbe Jerusalèm."
23,21,"Anto rei a ordená henter e pueblo, bisando: \"Selebrá Pasku na SEÑOR boso Dios, manera ta pará skirbí den e buki di aliansa aki.\""
23,22,"Siguramente un Pasku asina no a wòrdu selebrá for di e dianan di e huesnan ku tabata huzga Israel, ni durante di tur e dianan di e reinan di Israel i di e reinan di Juda."
23,23,"Ma den e di diesocho aña di rei Josias nan a selebrá e Pasku aki na SEÑOR na Jerusalèm."
23,24,"Ademas, Josias a kita e montadónan, e spiritistanan, e terafinnan, e ídolonan i tur e abominashonnan ku a wòrdu mirá na tera di Juda i na Jerusalèm, pa e por a konfirmá e palabranan di lei ku tabata pará skirbí den e buki ku saserdote Hilkias a haña den e kas di SEÑOR."
23,25,"I promé kuné no tabatin ningun rei manera é, kende a bolbe serka SEÑOR ku henter su kurason, ku henter su alma i ku tur su forsa, konforme henter e lei di Moisés; ni despues di djé no a lanta ningun manera é."
23,26,"Sinembargo, SEÑOR no a bira for di e ferosidat di Su gran furia, ku kual Su rabia tabata kima kontra Juda, pa motibu di tur e probokashonnan ku Manasés a probok'E kuné."
23,27,"I SEÑOR a bisa: \"Lo Mi kita Juda tambe for di Mi bista, manera Mi a kita Israel. I lo Mi tira Jerusalèm afó, e stat aki ku Mi a skohe, i e tèmpel di kual Mi a bisa: 'Mi nòmber lo ta ayanan.'\""
23,28,"Awor e demas echonan di Josias i tur loke ku el a hasi, nan no ta pará skirbí den e Buki di Krónikanan di e reinan di Juda?"
23,29,"Den su dianan Farao Nekao, rei di Egipto, a bai serka rei di Asiria na Riu Eufrates. I rei Josias a bai pa kontr'é; i ora Farao Nekao a mir'é, el a mat'é na Meguido."
23,30,"I su sirbidónan a transportá su kadaver for di Meguido den un garoshi i a hib'é Jerusalèm, i a der'é den su mes tumba. E ora ei e pueblo di e tera a skohe Joakaz, yu hòmber di Josias, i a ungié i a hasié rei na lugá di su tata."
23,31,"Joakaz tabatin bint'i tres aña dia ku el a bira rei, i el a reina tres luna na Jerusalèm; i nòmber di su mama tabata Hamutal, yu muhé di Jeremias di Libna."
23,32,"I el a hasi malu den bista di SEÑOR, konforme tur loke su tatanan a hasi."
23,33,"I Farao Nekao a ser'é den prizon na Ribla na tera di Hamat, pa e no reina na Jerusalèm; i el a imponé riba e tera un but di shen talento di plata i un talento di oro."
23,34,"I Farao Nekao a hasi Eliakim, yu hòmber di Josias, rei na lugá di su tata Josias, i a kambia su nòmber pa Joakim. Ma el a kohe Joakaz hiba Egipto, i el a muri ayanan."
23,35,"Asina Joakim a duna Farao e plata i e oro, ma el a pone belasting riba e tera, pa duna e plaka riba òrdu di Farao. El a eksigí e plata i e oro for di e pueblo di e tera, kada un segun su baluashon, pa duna Farao Nekao esaki."
23,36,"Joakim tabatin bint'i sinku aña dia ku el a bira rei, i el a reina diesun aña na Jerusalèm; i nòmber di su mama tabata Zebuda, yu muhé di Pedaias di Ruma."
23,37,"I el a hasi malu den bista di SEÑOR, konforme tur loke su tatanan a hasi."
24,1,"Den su dianan Nabukodonosor, rei di Babilonia, a subi bin, i Joakim a bira su sirbidó pa tres aña; despues el a bira i a rebeldiá kontra djé."
24,2,"I SEÑOR a manda trupanan di kaldeonan, trupanan di sirionan, trupanan di moabitanan i trupanan di amonitanan kontra djé. Asina El a manda nan kontra Juda pa destruié, konforme e palabra di SEÑOR ku El a papia pa medio di Su sirbidónan, e profetanan."
24,3,"Siguramente, riba òrdu di SEÑOR esaki a pasa ku Juda, pa kita nan for di Su bista pa motibu di e pikánan di Manasés, konforme tur loke ku el a hasi,"
24,4,"i tambe pa e sanger inosente ku el a drama, pasobra el a yena Jerusalèm ku sanger inosente; i SEÑOR no kier a pordoná."
24,5,"Awor e demas echonan di Joakim i tur loke ku el a hasi, nan no ta pará skirbí den e Buki di Krónikanan di e reinan di Juda?"
24,6,"Asina Joakim a bai sosegá serka su tatanan, i su yu hòmber Joakin a bira rei na su lugá."
24,7,"I rei di Egipto no a sali mas for di su tera, pasobra rei di Babilonia a kohe tur loke tabata pertenesé na rei di Egipto, for di e roi di Egipto te na Riu Eufrates."
24,8,"Joakin tabatin diesocho aña dia ku el a bira rei, i el a reina tres luna na Jerusalèm; i nòmber di su mama tabata Nehusta, yu muhé di Elnatan di Jerusalèm."
24,9,"I el a hasi malu den bista di SEÑOR, konforme tur loke su tata a hasi."
24,10,"E tempu ei e sirbidónan di Nabukodonosor, rei di Babilonia, a subi bai Jerusalèm, i e stat a keda rondoná."
24,11,"I Nabukodonosor, rei di Babilonia, a yega na e stat, mientras ku su sirbidónan tabata rondon'é."
24,12,"I Joakin, rei di Juda, a sali bai serka rei di Babilonia, é ku su mama, su sirbidónan, su kapitannan i su ofisialnan. Asina rei di Babilonia a koh'é komo katibu den e di ocho aña di su reinado."
24,13,"I for di ayanan el a saka tur e tesoronan di e kas di SEÑOR, i e tesoronan di e kas di rei, i a kòrta na pida-pida tur e artíkulonan-di-uzo di oro ku Salomon, rei di Israel, a traha den e tèmpel di SEÑOR, meskos ku SEÑOR a bisa."
24,14,"Despues el a hiba den eksilio henter Jerusalèm huntu ku tur e kapitannan i tur e hòmbernan poderoso i balente, dies mil katibu i tur artesano i smet. No a keda ni ún, sino solamente e hendenan di mas pober di e tera."
24,15,"Asina el a hiba Joakin den eksilio na Babilonia; tambe mama di rei i rei su esposanan, i su ofisialnan i e hòmbernan di outoridat di e tera, el a hiba den eksilio for di Jerusalèm pa Babilonia."
24,16,"I tur e hòmbernan balente, shete mil, i e artesanonan i e smetnan, un mil, tur fuerte i prepará pa guera, esakinan rei di Babilonia a hiba den eksilio na Babilonia."
24,17,"E ora ei rei di Babilonia a hasi Matanias, tio di Joakin, rei na su lugá, i a kambia su nòmber pa Zedekias."
24,18,"Zedekias tabatin bint'i un aña dia ku el a bira rei, i el a reina diesun aña na Jerusalèm; i nòmber di su mama tabata Hamutal, yu muhé di Jeremias di Libna."
24,19,"I el a hasi malu den bista di SEÑOR, konforme tur loke Joakim a hasi."
24,20,"Pasobra dor di e rabia di SEÑOR esaki a sosodé na Jerusalèm i Juda, te ora ku El a tira nan for di Su presensia. I Zedekias a rebeldiá kontra rei di Babilonia."
25,1,"Awor a sosodé ku den e di nuebe aña di su reinado, riba e di dies dia di e di dies luna, Nabukodonosor, rei di Babilonia, a bin, é ku henter su ehérsito, kontra Jerusalèm, i el a kampa kontra djé i a traha un muraya di atake tur rònt di djé."
25,2,"Asina e stat a keda rondoná te na e di diesun aña di rei Zedekias."
25,3,"Riba e di nuebe dia di e di kuater luna e hamber a bira asina pisá den e stat, ku no tabatin kuminda pa e hendenan di e tera."
25,4,"E ora ei nan a kibra drenta e stat, i tur e hòmbernan di guera a hui anochi pa e kaminda di e entrada meimei di e dos murayanan banda di e hòfi di rei, ounke ku e kaldeonan tabata tur rònt di e stat. I nan a bai pa e kaminda di Arabá."
25,5,"Ma e ehérsito di e kaldeonan a pèrsiguí rei i a alkans'é den e sabananan di Jeriko i henter su ehérsito a plama bai for di djé."
25,6,"Anto nan a kapturá rei i a hib'é serka rei di Babilonia na Ribla, i el a dikta sentensia kontra djé."
25,7,"I nan a mata e yu hòmbernan di Zedekias dilanti di su bista; despues nan a saka Zedekias su wowonan, a mar'é ku kadena di bròns i a hib'é Babilonia."
25,8,"Awor riba e di shete dia di e di sinku luna, kual tabata e di diesnuebe aña di rei Nabukodonosor, rei di Babilonia, Nabuzaradan, e kapitan di guardia, un sirbidó di rei di Babilonia, a yega Jerusalèm."
25,9,"I el a kima e kas di SEÑOR, e kas di rei i tur e kasnan na Jerusalèm; tur kas importante el a kima ku kandela."
25,10,"Asina henter e ehérsito di e kaldeonan, ku tabata huntu ku e kapitan di guardia, a basha e murayanan rònt di Jerusalèm abou."
25,11,"Anto e restu di e hendenan ku a keda den e stat i e desertornan ku a pasa ofer pa rei di Babilonia i e restu di e multitut, Nabuzaradan, e kapitan di guardia, a hiba den eksilio."
25,12,"Ma e kapitan di guardia a laga algun di esnan di mas pober di e tera pa ta kuidadó di e kunukunan di wendrùif i pa ta plugdó di e tera."
25,13,"Awor e pilarnan di bròns ku tabatin den e kas di SEÑOR i e basenan i e laman di bròns, ku tabatin den e kas di SEÑOR, e kaldeonan a kibra na pida-pida, i a hiba e bròns na Babilonia."
25,14,"I nan a hiba e weanan, e skòpnan, e kosnan-pa-paga-lampi, e kucharanan i tur e artíkulonan-di-uzo di bròns, ku nan tabata uza den sirbishi di tèmpel."
25,15,"Tambe e kapitan di guardia a kohe e weanan-pa-kandela i e kòmchinan, e kosnan ku tabata trahá di oro fini i di plata fini, bai kuné."
25,16,"E dos pilarnan, e laman, i e basenan ku Salomon a traha pa e kas di SEÑOR--no tabata posibel pa pisa tur e artíkulonan-di-uzo aki."
25,17,"E haltura di esun pilar tabata diesocho kodo, i tabatin un kapitel di bròns riba djé; e haltura di e kapitel tabata tres kodo, ku un knopwèrk i granatapelnan tur rònt riba e kapitel, tur di bròns. I e di dos pilar tabata manera esakinan, ku knopwèrk."
25,18,"Despues e kapitan di guardia a tuma Seraias, e saserdote prinsipal, i Sofonias, e di dos saserdote, huntu ku e tres wardadónan-di-porta di e tèmpel."
25,19,"I for di e stat el a tuma ún ofisial ku tabatin enkargo di e hòmbernan di guera, i sinku di rei su konseheronan ku a wòrdu hañá den e stat, e eskriba di e kapitan di ehérsito, kende tabata reuní e hendenan di e tera, i sesenta hòmber di e hendenan di e tera ku a wòrdu hañá den e stat."
25,20,"I Nabuzaradan, e kapitan di guardia, a kohe nan hiba serka rei di Babilonia na Ribla."
25,21,"Anto rei di Babilonia a dal nan mata na Ribla na tera di Hamat. Asina Juda a wòrdu hibá den eksilio for di su tera."
25,22,"Awor pa loke ta e hendenan ku a ked'atras na tera di Juda, ku Nabukodonosor, rei di Babilonia, a laga atras, el a nombra Gedalias, yu hòmber di Ahikam, yu hòmber di Safan, riba nan."
25,23,"Ora tur e kapitannan di e ehérsitonan, nan ku nan hòmbernan, a tende ku rei di Babilonia a nombra Gedalias komo gobernadó, nan a bin serka Gedalias na Mizpa, esta, Ismael, yu hòmber di Netanias, Johanan, yu hòmber di Karea, Seraias, yu hòmber di Tanhumet e netofatita, i Jaazanias, yu hòmber di e maakatita, eseinan huntu ku nan hòmbernan."
25,24,"I Gedalias a hura na nan i na nan hòmbernan i a bisa nan: \"No tene miedu di e sirbidónan di e kaldeonan; biba na e tera i sirbi rei di Babilonia, i lo bai bon ku boso.\""
25,25,"Ma a sosodé ku den e di shete luna Ismael, yu hòmber di Netanias, yu hòmber di Elisama, di e famia real, a bin ku dies hòmber i a dal Gedalias mata, i tambe e hudiunan i e kaldeonan ku tabata huntu kuné na Mizpa."
25,26,"E ora ei henter e pueblo, tantu chikitu komo grandi, i e kapitannan di e ehérsitonan a lanta bai Egipto, pasobra nan tabatin miedu di e kaldeonan."
25,27,"Awor a sosodé ku den e di trint'i shete aña di eksilio di Joakin, rei di Juda, den e di diesdos luna, riba e di bint'i shete dia di luna, Evil-merodak, rei di Babilonia, den e aña ku el a bira rei, a libra Joakin, rei di Juda, for di prizon;"
25,28,"i el a papia kariñosamente kuné i a pone su trono mas haltu ku trono di e reinan ku tabata huntu kuné na Babilonia."
25,29,"I Joakin no a bisti paña di prizon mas, i tabata kome regularmente den presensia di rei tur e dianan di su bida;"
25,30,"i pa su manteneshon, rei tabata dun'é un manteneshon regularmente, un porshon pa kada dia, tur e dianan di su bida."
