chapter,verse,"text"
1,1,"E vishon ku Isaias, yu hòmber di Amos, a mira tokante di Juda i Jerusalèm, durante di e dianan di Uzias, Jotam, Akaz i Ezekias, reinan di Juda."
1,2,"Skucha, O shelunan, i tende, O tera; pasobra SEÑOR ta papia: \"Mi a kria i a kuida yunan, ma nan a rebeldiá kontra Mi."
1,3,"Buey konosé su doño, i buriku konosé pesebre di su shon, ma Israel no sa, Mi pueblo no ta komprendé.\""
1,4,"O nashon pekaminoso, pueblo kargá ku inikidat, desendientenan di malbadonan, yunan ku ta komportá nan mes na un manera korupto! Nan a bandoná SEÑOR, nan a despresiá Esun Santu di Israel, nan a bira lomba p'E."
1,5,"Pakiko mester sigui batibo? Pakiko bo ta sigui rebeldiá? Henter e kabes ta malu, i henter e kurason ta desmayá."
1,6,"For di plant'i pia te na kabes no tin nada bon den djé, sino solamente herida, gòlpi i yaga habrí ku no a wòrdu primí, ni mará ku verbant, ni suavisá ku zeta."
1,7,"Boso tera ta desolá, boso statnan ta kimá ku kandela; i boso kunukunan, stranheronan ta destruí nan den boso presensia; e ta un desolashon, komo si fuera ta stranheronan a destruié."
1,8,"I e yu muhé di Sion a keda manera un kabaña den un kunuku di wendrùif, manera un chosa den un kunuku di kònkòmber, manera un stat rondoná."
1,9,"Si e SEÑOR di ehérsitonan no a laga algun sobrebibiente pa nos, nos lo tabata manera Sodoma, nos lo tabata manera Gomora."
1,10,"Tende e palabra di SEÑOR, boso, gobernantenan di Sodoma; skucha e instrukshon di nos Dios, boso, pueblo di Gomora."
1,11,"\"Di kiko e multitut di boso sakrifisionan ta sirbiMi?\" SEÑOR ta puntra. \"Mi ta hartá di boso ofrendanan kimá di chubatu i di e vèt di bestianan gòrdá. Mi no ta hiba gustu den e sanger di bishé machu, lamchi òf kabritu."
1,12,"Ora boso bin pa presentá Mi dilanti, ta ken ta eksigí di boso pa trapa Mi pationan?"
1,13,"No trese ofrendanan bano mas, sensia ta un abominashon pa Mi. Luna nobo i sabat, e yamamentu di asambleanan-- Mi no por soportá inikidat, ni e asamblea solèm."
1,14,"Mi ta odia boso festivalnan di luna nobo i boso fiestanan stipulá; nan a bira un karga pa Mi. Mi ta kansá di soportá nan."
1,15,"Pesei, ora boso habri boso mannan den orashon, lo Mi skonde Mi wowonan pa boso; sí, maske boso hasi hopi orashon, lo Mi no skucha. Boso mannan ta yen di sanger."
1,16,"Laba boso mes, hasi boso mes limpi; kita e maldat di boso echonan for di Mi bista. Stòp di hasi maldat,"
1,17,"siña di hasi bon, buska huisio, reprendé e hende kruel, defendé e wérfano, pleita kaso di e biuda."
1,18,"\"Bin awor, i laga nos rasoná huntu,\" SEÑOR ta bisa. \"Maske boso pikánan ta manera skarlata, nan lo bira blanku manera sneu; maske nan ta kòrá manera skarlata, nan lo bira manera lana."
1,19,"Si boso ta dispuesto i ta obedesé, boso lo kome e mihó di e tera;"
1,20,"ma si boso nenga i rebeldiá, spada lo devorá boso.\" Di bèrdat, e boka di SEÑOR a papia."
1,21,"Mira kon e stat fiel a para bira un prostituta, esun ku tabata yen di rektitut! Un tempu hustisia tabata biba den djé, ma awor ta asesinonan ta biba den djé."
1,22,"Bo plata a bira skuma, bo bibida ta mesklá ku awa."
1,23,"Bo gobernantenan ta rebeldenan i kompañeronan di ladron; nan tur ta stima plaka pasá bou di mesa i ta kore tras di rekompensa. Nan no ta defendé e wérfano, i kaso di e biuda tampoko no ta yega serka nan."
1,24,"Pesei e Señor DIOS di ehérsitonan, Esun Poderoso di Israel, ta deklará: \"Mira, lo Mi libra Mi mes di Mi atversarionan, i tuma vengansa riba Mi enemigunan."
1,25,"Tambe lo Mi bira Mi man kontra bo, i lo Mi dirti bo skuma, komo si fuera ta ku soda brabu Mi ta hasié, i lo Mi kita tur bo impuresa."
1,26,"E ora ei lo Mi restorá bo huesnan manera den tempunan aya, i bo konseheronan manera den prinsipio; despues lo bo wòrdu yamá stat di hustisia, un stat fiel.\""
1,27,"Sion lo wòrdu redimí ku huisio, i esnan di djé ku repentí, ku hustisia."
1,28,"Ma transgresornan i pekadónan, tur dos, lo wòrdu destruí, i esnan ku bandoná SEÑOR lo yega na un fin."
1,29,"Siguramente boso lo tin bèrguensa di e palunan di eik ku boso a deseá, i boso lo keda brongosá pa motibu di e hòfinan ku boso a skohe."
1,30,"Pasobra boso lo ta manera un palu di eik ku su blachinan ta marchitá, òf manera un hòfi sin awa."
1,31,"E hòmber fuerte lo bira manera yerba seku, su trabou manera un chispa di kandela; asina nan tur dos lo kima huntu, sin ningun hende pa paga nan."
2,1,"E palabra ku Isaias, yu hòmber di Amos, a mira tokante di Juda i Jerusalèm."
2,2,"Awor lo sosodé den e último dianan ku e seru di e kas di SEÑOR lo wòrdu stablesí komo e seru prinsipal, i lo wòrdu halsá mas haltu ku e seritunan; i tur nashon lo basha bai na djé."
2,3,"I hopi pueblo lo bin bisa: \"Ban, laga nos subi bai na e seru di SEÑOR, na e kas di e Dios di Jakòb, pa E siña nos tokante di Su kamindanan, i pa nos kana den Su berehanan.\" Pasobra e lei lo sali for di Sion, i e palabra di SEÑOR for di Jerusalèm."
2,4,"I E lo huzga entre e nashonnan, i lo reprendé hopi pueblo. I nan lo bati nan spadanan traha plug ku nan, i nan lo bati nan lansanan traha skèr-pa-snui ku nan. Nashon lo no lanta spada kontra nashon, i nunka mas nan lo tren pa guera."
2,5,"Bin, kas di Jakòb, laga nos kana den e lus di SEÑOR."
2,6,"Bo a bandoná Bo pueblo, e kas di Jakòb, pasobra nan ta yen di influensia for di oriente, i nan ta miradó di destino meskos ku e filisteonan, i nan ta sera kombenio ku yu di stranhero."
2,7,"Tambe nan tera ta yen di plata i oro, i no tin fin na nan tesoronan; tambe nan tera ta yen di kabai, i no tin fin na nan garoshinan."
2,8,"Tambe nan tera ta yen di ídolo; nan ta adorá e obra di nan mannan, loke nan dedenan a traha."
2,9,"Asina e hende umilde a wòrdu umiyá, i e hende importante a wòrdu rebahá; ma no pordoná nan."
2,10,"Drenta den baranka i skonde bou di tera pa e teror di SEÑOR i pa e splendor di Su mahestat."
2,11,"E mirada orguyoso di hende lo wòrdu rebahá, i e arogansia di hende lo wòrdu umiyá, i SEÑOR so lo wòrdu halsá den e dia ei."
2,12,"Pasobra e SEÑOR di ehérsitonan tin un dia kontra tur hende orguyoso i arogante, i kontra tur hende halsá, pa nan wòrdu rebahá,"
2,13,"i kontra tur palu di seda di Líbano, arogante i halsá, kontra tur palu di eik di Basan,"
2,14,"kontra tur seru arogante, kontra tur seritu halsá,"
2,15,"kontra tur toren haltu, kontra tur muraya fortifiká,"
2,16,"kontra tur barku di Tarsis i kontra tur bunita obra di man."
2,17,"E orguyo di hende lo wòrdu umiyá, i e arogansia di hende lo wòrdu rebahá; i SEÑOR so lo wòrdu halsá den e dia ei."
2,18,"Ma e ídolonan lo disparsé kompletamente."
2,19,"Hende lo drenta den kuebanan den baranka i den burakunan den tera, pa motibu di e teror di SEÑOR i pa motibu di e splendor di Su mahestat, ora ku E lanta pa hasi tera tembla."
2,20,"Den e dia ei hende lo tira nan ídolonan di plata i nan ídolonan di oro, ku nan a traha pa nan adorá, pa mòl i raton di anochi,"
2,21,"pa bai den e skernan den baranka i den e hòlnan den baranka haltu, pa motibu di e teror di SEÑOR i pa motibu di e splendor di Su mahestat, ora ku E lanta pa hasi tera tembla."
2,22,"Stòp di konfia den hende, kende su rosea ta den su nanishi, pasobra ki balor e tin?"
3,1,"Pasobra, mira, e Señor DIOS di ehérsitonan ta bai kita for di Jerusalèm i for di Juda tantu provishon komo manteneshon, e provishon kompleto di pan, i e provishon kompleto di awa,"
3,2,"e hòmber poderoso i e guerero, e hues i e profeta, e adivinadó i e ansiano,"
3,3,"e kapitan di sinkuenta i e hòmber onorabel, e konsehero, e trahadó eksperto di obra di man i e enkantadó eksperto."
3,4,"Lo Mi hasi mucha bira nan prens, i mucha kaprichoso lo goberná riba nan."
3,5,"E pueblo lo wòrdu oprimí, kada un dor di e otro, i kada un dor di su bisiña; hoben lo lanta kontra ansiano i esun inferior kontra esun onorabel."
3,6,"Ora ku un hende kohe su ruman hòmber tene den kas di su tata, i bisa: \"Bo tin un mantel, abo lo ta nos gobernante, i e ruinanan aki lo ta na bo enkargo,\""
3,7,"e ora ei esaki lo protestá, bisando: \"Mi no kier ta boso sanador, pasobra den mi kas no tin pan ni mantel; no nombrami komo gobernante di e pueblo.\""
3,8,"Pasobra Jerusalèm a trompeká i Juda a kai, komo ku nan palabranan i nan echonan ta kontra SEÑOR, pa rebeldiá kontra Su presensia glorioso."
3,9,"E ekspreshon riba nan kara ta testiguá kontra nan. Nan ta proklamá nan piká manera Sodoma; nan no ta skond'é. Ai di nan, pasobra nan a trese maldat riba nan mes."
3,10,"Bisa e hustunan ku kos lo bai bon pa nan, pasobra nan lo kome e fruta di nan echonan."
3,11,"Ai di e malbado! Kos lo bai malu p'é, pasobra nan lo hasi kuné loke e meresé."
3,12,"O Mi pueblo! Nan opresornan ta mucha, i muhé ta manda riba nan. O Mi pueblo! Esnan ku ta guiabo ta hasibo desviá, i ta konfundí e direkshon di bo kamindanan."
3,13,"SEÑOR ta lanta pa pleita Su kaso, i ta para pa huzga e pueblo."
3,14,"SEÑOR ta drenta huisio ku e ansianonan i prensnan di Su pueblo: \"Ta boso a destruí e kunuku di wendrùif; e botín di e hende pober ta den boso kasnan."
3,15,"Ki falta boso, ku boso ta plècha Mi pueblo, i ta mula kara di e hende pober?\" e Señor DIOS di ehérsitonan ta deklará."
3,16,"Ademas, SEÑOR a bisa: \"Pasobra e yu muhénan di Sion ta orguyoso, i ta kana ku kabes na laira i ku wowo ku ta sedusí, i ta kana yanga, i ta laga e banchinan na nan pia zona,"
3,17,"pesei Señor lo afligí kueru di kabes di e yu muhénan di Sion ku sarna, i SEÑOR lo eksponé nan bèrguensa.\""
3,18,"Den e dia ei Señor lo kita e bunitesa di nan banchinan di ènkel, nan banchinan pa bisti na frenta, luneta,"
3,19,"renchi largu di orea, armbant, velo,"
3,20,"paña di mara kabes, kadena di ènkel, faha, bòter di perfume, kos di suerte,"
3,21,"renchi di dede, renchi di nanishi,"
3,22,"bistí di fiesta, túnika, mantel, kartera,"
3,23,"spil di man, paña djabou, tùlban i velo."
3,24,"Anto lo sosodé ku na lugá di perfume dushi lo tin putrimentu; na lugá di faha, kabuya; na lugá di peinado di moda, kabes pelon; na lugá di paña fini, paña di saku; na lugá di bunitesa, marka di heru kayente."
3,25,"Bo hòmbernan lo kai pa medio di spada, i bo hòmbernan poderoso lo kai den bataya."
3,26,"Su portanan lo lamentá i keha, i siendo bandoná e lo sinta abou na suela."
4,1,"Den e dia ei shete muhé lo gara ún hòmber, bisando: \"Nos lo kome nos mes pan i bisti nos mes paña. Solamente, laga nos karga bo nòmber. Kita nos reproche!\""
4,2,"Den e dia ei e Rama di SEÑOR lo ta bunita i glorioso, i e fruta di e tera lo ta e orguyo i e adorno di e sobrebibientenan di Israel."
4,3,"I lo sosodé ku esun ku resta den Sion i keda na Jerusalèm lo wòrdu yamá santu--kada un ku wòrdu registrá entre e bibunan na Jerusalèm."
4,4,"Ora SEÑOR a laba kita e sushedat di e yu muhénan di Sion, i a limpia e sanger for di meimei di Jerusalèm pa medio di e spiritu di huisio i e spiritu di kandela,"
4,5,"e ora ei Señor lo krea riba henter e teritorio di Seru Sion i riba su asambleanan un nubia di huma den dia, i anochi e splendor di un kandela tur na flam, pasobra lo tin un kapa riba henter e gloria."
4,6,"I lo tin un kabaña pa duna sombra kontra kalor den dia, i refugio i protekshon kontra tempestat i awaseru."
5,1,"Awor lagami kanta pa mi stimá un kantika di mi stimá tokante di Su kunuku di wendrùif. Mi stimá tabatin un kunuku di wendrùif riba un seru fértil."
5,2,"I El a kob'é tur rònt, a kita e piedranan i a plant'é ku e matanan di wendrùif di mas mihó. Meimei di djé El a traha un toren i a traha un baki-di-pèrs-wendrùif den djé; anto El a spera ku esaki lo a produsí bon wendrùif, ma el a produsí solamente wendrùif shimaron."
5,3,"\"I awor, O habitantenan di Jerusalèm i hòmbernan di Juda, huzga entre Ami i Mi kunuku di wendrùif."
5,4,"Kiko mas tabatin di hasi pa Mi kunuku di wendrùif, ku Mi no a hasi den djé? Pakiko el a produsí wendrùif shimaron, mientras ku Mi tabata spera pa e produsí bon wendrùif?"
5,5,"Awor lagaMi bisa boso kiko Mi ta bai hasi ku Mi kunuku di wendrùif: lo Mi kita su trankera i e lo wòrdu destruí; lo Mi basha su muraya abou i e lo wòrdu trapá."
5,6,"Lo Mi lagu'é keda desolá; nan lo no snui é ni chapi den djé, ma kadushi i mata di sumpiña lo nase den djé; i lo Mi ordená e nubianan pa no yobe riba djé.\""
5,7,"Pasobra e kunuku di wendrùif di e SEÑOR di ehérsitonan ta e kas di Israel, i e hòmbernan di Juda ta Su mata agradabel. El a spera huisio, ma mira, dramamentu di sanger; hustisia, ma mira, un gritu di angustia."
5,8,"Ai di esnan ku ta buska mas i mas kas i ku ta añadí un kunuku na otro te ora no tin lugá mas, asina ku ta boso so ta biba den e tera!"
5,9,"E SEÑOR di ehérsitonan a hura pa mi tende: \"Siguramente hopi kas lo keda desolá, kasnan grandi i bunita, sin habitante."
5,10,"Pasobra dies bènder di kunuku di wendrùif lo produsí solamente ún bato di biña, i un homer di simia lo produsí solamente ún efa di mainshi.\""
5,11,"Ai di esnan ku ta lanta mainta tempran pa kore tras di bibida stèrki, ku ta keda lantá te anochi lat, te ora biña subi na nan kabes!"
5,12,"Nan tin lirio, arpa, tamburein, flùit i biña na nan banketenan, ma nan no ta paga atenshon na e echonan di SEÑOR, ni nan no ta konsiderá e obra di Su mannan."
5,13,"Pesei Mi pueblo ta bai den eksilio pa motibu di nan falta di konosementu; nan hòmbernan onorabel ta muri hamber, i nan multitut ta padesé di set."
5,14,"Pesei Seol a habri su garganta hanchu i a span su boka habri sin midí; i den djé ta baha Jerusalèm su splendor, su multitut, su boroto di fiesta i esnan ku ta regosihá den djé."
5,15,"Asina hende umilde lo wòrdu umiyá, i hende importante lo wòrdu rebahá; wowo di e orguyoso tambe lo wòrdu rebahá."
5,16,"Ma e SEÑOR di ehérsitonan lo wòrdu halsá den huisio, i e Dios santu lo mustra Su mes santu den hustisia."
5,17,"E ora ei e lamchinan lo kome manera den nan mes lugá di yerba bèrdè, i stranheronan lo kome den e lugánan ruiná di hende riku."
5,18,"Ai di esnan ku ta hala inikidat ku kabuyanan di engaño, i piká manera ku kabuya di hala garoshi,"
5,19,"kendenan ta bisa: \"Lagu'E hasi lihé, lagu'E pura Su trabou, pa nos mira esei; i laga e propósito di Esun Santu di Israel hala serka, i lagu'é sosodé, pa nos konosé esei!\""
5,20,"Ai di esnan ku ta yama loke ta malu, bon, i loke ta bon, malu, loke ta skuridat, lus, i loke ta lus, skuridat, loke ta marga, dushi, i loke ta dushi, marga."
5,21,"Ai di esnan ku ta sabí den nan mes wowo, i prudente den nan mes bista!"
5,22,"Ai di esnan ku ta kampeon den bebementu di biña, i hòmbernan eksperto den mesklamentu di bibida stèrki;"
5,23,"ku ta hustifiká e malbado pa plaka pasá bou di mesa, i ta kita derecho di esnan ku ta hustu!"
5,24,"Pesei, manera lenga di kandela ta traga yerba seku, i flam ta kaba ku palu di mainshi seku, asina nan rais lo bira manera kos putrí i nan flor lo bula bai manera stòf; pasobra nan a rechasá e lei di e SEÑOR di ehérsitonan, i a despresiá e palabra di Esun Santu di Israel."
5,25,"Pa e motibu aki e rabia di SEÑOR a sende kontra Su pueblo, i El a saka Su man kontra nan i a dal nan abou, i e serunan a tembla. Nan kadaver a keda tirá manera sushi meimei di e kayanan. Apesar di tur esaki Su rabia no a wòrdu kitá, ma ainda Su man ta keda ekstendí."
5,26,"Tambe E lo lanta un emblema pa e nashonnan leu, i lo flùit nan for di e finnan di tera; i mira, nan lo bin lihé, masha lihé mes."
5,27,"Ningun di nan no ta kansa ni ta trompeká, ningun no ta bai un madoho di soño ni ta drumi; ni e faha na nan sintura no a wòrdu gelòs, ni e strèp di nan sandalia no a wòrdu kibrá."
5,28,"Nan flechanan ta skèrpi i tur nan bognan ta gespan; e hufnan di nan kabainan ta manera piedra duru, i e wilnan di nan garoshi ta manera warwarú."
5,29,"Nan gruñamentu ta manera di un leon muhé, i nan ta gruña manera leon chikitu. Nan ta gruña ora nan ta kohe proi, i ta kargu'é bai kuné sin ningun hende pa libr'é."
5,30,"Riba e dia ei nan lo gruña riba djé manera laman ta ronka. Si hende wak tera, mira, tin skuridat i angustia; i asta e lus ta wòrdu hasí skur dor di su nubianan."
6,1,"Den e aña ku rei Uzias a muri mi a mira Señor sintá riba un trono, haltu i elevá, i e kola di Su mantel tabata yena e tèmpel."
6,2,"Serafinnan tabata pará ariba di djE. Kada un tabatin seis hala; ku dos e tabata tapa su kara, ku dos e tabata tapa su pianan i ku dos e tabata bula."
6,3,"I un tabata yama bisa otro: \"Santu, Santu, Santu, ta e SEÑOR di ehérsitonan, henter tera ta yen di Su gloria.\""
6,4,"I e fundeshinan di e drèmpelnan a tembla na zonidu di e bos di esun ku tabata yama, mientras ku e tèmpel tabata yena ku huma."
6,5,"E ora ei mi a bisa: \"Ai di mi, pasobra mi ta ruiná! Pasobra mi ta un hòmber di lep impuru, i mi ta biba meimei di un pueblo di lep impuru; pasobra mi wowo a mira e Rei, e SEÑOR di ehérsitonan.\""
6,6,"E ora ei un di e serafinnan a bula bin serka mi, ku un karbon sendí den su man ku el a kohe ku pins for di e altar."
6,7,"I kuné el a mishi ku mi boka i a bisa: \"Mira, esaki a mishi ku bo lepnan; i bo inikidat ta kitá, i bo piká ta pordoná.\""
6,8,"Despues mi a tende e bos di Señor ta puntra: \"Ken lo Mi manda i ken lo bai pa Nos?\" E ora ei mi a kontestá: \"At'ami aki! Manda ami!\""
6,9,"I El a bisa: \"Bai, i bisa e pueblo aki: 'Sigui skucha, ma no komprendé; sigui mira, ma no ripará.'"
6,10,"Hasi kurason di e pueblo aki insensitivo, hasi nan orea sordo i nan wowo skur, pa nan no mira ku nan wowo, tende ku nan orea, komprendé ku nan kurason, i repentí i wòrdu kurá.\""
6,11,"E ora ei mi a bisa: \"Pa kuantu tempu mas, Señor?\" i El a kontestá: \"Te ora statnan keda ruiná i sin habitante, kasnan keda sin hende, i e tera keda kompletamente desolá;"
6,12,"i te ora SEÑOR manda hende na lugánan leu, i e lugánan bandoná bira hopi den e tera."
6,13,"Tòg lo keda un désimo parti den djé, i esaki lo wòrdu kimá atrobe, manera un palu di roble òf un palu di eik, di kual e tronkon ta keda despues ku el a wòrdu gekap. E simia santu ta su tronkon.\""
7,1,"Awor a sosodé den e dianan di Akaz, yu hòmber di Jotam, yu hòmber di Uzias, rei di Juda, ku Rezin, rei di Siria, i Peka, yu hòmber di Remalias, rei di Israel, a bai Jerusalèm pa bringa kontra djé, ma no por a konkist'é."
7,2,"Ora ku e notisia a yega na e kas di David: \"Siria a uni ku Efrain,\" su kurason i kurason di su pueblo a tembla manera palu di mondi ta tembla den bientu."
7,3,"E ora ei SEÑOR a bisa Isaias: \"Abo ku bo yu hòmber Sear-jasub, sali bai kontra ku Akaz na fin di e akuadukto di e tanki ariba, riba e kaminda grandi ku ta bai pa kunuku di e Fèlt di Labadó,"
7,4,"i bis'é: 'Tene kuidou i keda trankil; no tene miedu i no laga bo kurason desmayá pa motibu di e dos stòmpinan aki di palu ku ta huma, pa motibu di e rabia ardiente di Rezin i Siria, i e yu hòmber di Remalias."
7,5,"Pasobra Siria, huntu ku Efrain i e yu hòmber di Remalias, a plania maldat kontra bo, bisando:"
7,6,"\"Laga nos bai kontra Juda i teroris'é, i traha pa nos mes un kibrá den su murayanan i pone yu hòmber di Tabeel komo rei den djé;\""
7,7,"pesei Señor DIOS ta bisa: \"Esei lo no tuma lugá; esei lo no sosodé."
7,8,"Pasobra e kabes di Siria ta Damasko i e kabes di Damasko ta Rezin-- awor denter di sesent'i sinku aña mas Efrain lo keda destrosá, asina ku e lo no ta un pueblo mas--"
7,9,"i e kabes di Efrain ta Samaria i e kabes di Samaria ta e yu hòmber di Remalias. Si boso no kier kere, siguramente boso lo no permanesé.\"'\""
7,10,"E ora ei SEÑOR a bolbe papia ku Akaz, i a bisa:"
7,11,"\"Pidi un señal pa bo mes for di SEÑOR bo Dios; hasié hundu manera Seol òf haltu manera shelu.\""
7,12,"Ma Akaz a bisa: \"Lo mi no pidi, ni lo mi no tenta SEÑOR!\""
7,13,"E ora ei Isaias a bisa: \"Skucha awor, O kas di David! No ta basta ku bo ta kansa hende, ku awor bo ta kansa mi Dios tambe?"
7,14,"Pesei Señor mes lo duna boso un señal: Mira, un birgen lo sali na estado i lo haña un yu hòmber, i e lo dun'E e nòmber Emanuel."
7,15,"E lo kome lechi kuahá i miel, asina ku E sa di nenga maldat i skohe bondat."
7,16,"Pasobra promé ku e mucha hòmber lo sa di nenga maldat i skohe bondat, e tera di e dos reinan, di kendenan bo tin miedu, lo ta bandoná."
7,17,"SEÑOR lo trese riba bo, riba bo pueblo i riba e kas di bo tata, dianan manera nunka a bin for di dia ku Efrain a separá su mes for di Juda. E lo trese rei di Asiria.\""
7,18,"I lo sosodé den e dia ei ku SEÑOR lo flùit pa e muska ku ta na e parti mas alehá di e riunan di Egipto, i pa e abeha ku ta na tera di Asiria."
7,19,"I nan tur lo bin i baha den e vayenan hundu, den e skernan den baranka, den tur mata di sumpiña i den tur lugá pa bebe awa."
7,20,"Den e dia ei Señor lo uza un nabaha ku El a hür for di e regionnan na e otro banda di Riu Eufrates, esta, rei di Asiria, pa feita kabes i kabei di pia, i pa kita barba tambe."
7,21,"I lo sosodé den e dia ei ku un hòmber lo tene un bishé muhé i dos karné na bida."
7,22,"I lo sosodé ku pa motibu di e abundansia di lechi produsí e lo kome lechi kuahá, pasobra tur ku a resta den e tera lo kome lechi kuahá i miel."
7,23,"I lo sosodé den e dia ei ku tur lugá ku tabatin mil mata di wendrùif, na balor di mil siklo di plata, lo tin solamente kadushi i mata di sumpiña."
7,24,"Hende lo bin ayanan ku bog i flecha, pasobra henter e tera lo ta yen di kadushi i mata di sumpiña."
7,25,"I pa loke ta tur e seritunan ku tabata wòrdu kultivá ku chapi, boso lo no bai ayanan pa miedu di kadushi i mata di sumpiña, ma nan lo bira un lugá pa pastoriá buey i pa karné trapa."
8,1,"E ora ei SEÑOR a bisami: \"Kohe un tabla grandi pa bo mes i skirbi riba djé ku lèter ku tur hende por lesa: Maher-salal-hasbaz."
8,2,"I lo Mi tuma pa Mi mes testigunan fiel pa testimonio, saserdote Urias i Zakarias, yu hòmber di Jeberekias.\""
8,3,"E ora ei mi a bai serka e profeta muhé, i el a konsebí i a duna lus na un yu hòmber. Anto SEÑOR a bisami: \"Yam'é Maher-salal-hasbaz,"
8,4,"pasobra promé ku e mucha por bisa 'Mi tata' òf 'Mi mama,' e rikesa di Damasko i e botín di Samaria lo wòrdu hibá dilanti di rei di Asiria.\""
8,5,"Atrobe SEÑOR a papia ku mi, bisando:"
8,6,"\"Komo ku e hendenan aki a nenga e awanan di Siloé ku ta kore suave asina, i ta gosa den Rezin i den e yu hòmber di Remalias,"
8,7,"pesei awor, mira, Señor ta bai trese riba nan e awanan poderoso i abundante di Riu Eufrates, esta, rei di Asiria i tur su gloria; i esei lo subi pasa ofer di tur su kanalnan i pasa ofer di tur su oriyanan."
8,8,"Anto e lo penetrá drenta Juda; e lo pasa ofer i sigui bai; e lo yega te na garganta, i su halanan habrí lo yena e hanchura di bo tera, O Emanuel."
8,9,"\"Sea kibrá, O pueblonan, i sea destrosá; i skucha, tur lugá di mundu ku ta keda leu. Faha boso mes i sea destrosá; faha boso mes i sea destrosá."
8,10,"Traha un plan, ma e lo wòrdu strobá; papia un palabra, ma esaki lo no tuma lugá, pasobra Dios ta ku nos.\""
8,11,"Pasobra asina SEÑOR a papia ku mi ku gran poder i a instruími pa no kana den e kaminda di e pueblo aki, bisando:"
8,12,"\"No bisa: 'Esaki ta un kòmplòt', tokante di tur loke e pueblo aki ta yama kòmplòt; i no teme loke nan ta teme, ni tene miedu di djé."
8,13,"Ta e SEÑOR di ehérsitonan boso mester konsiderá komo santu; E ta Esun ku boso mester teme, i E ta Esun di Kende boso mester tin miedu."
8,14,"E ora ei E lo bira un santuario; ma pa tur dos e kasnan di Israel E lo bira un piedra pa trompeká riba djé i un baranka ku ta hasi nan kai, i un laso i un trampa pa e habitantenan di Jerusalèm."
8,15,"Hopi di nan lo trompeká riba nan; nan lo kai i wòrdu kibrá; nan lo wòrdu kohí den trampa i wòrdu kapturá.\""
8,16,"Mara e testimonio, seya e lei entre mi disipelnan."
8,17,"I lo mi spera riba SEÑOR, Kende ta skonde Su kara pa e kas di Jakòb; i lo mi busk'E."
8,18,"Mira, ami i e yunan ku SEÑOR a dunami ta pa señalnan i maraviyanan den Israel di parti di e SEÑOR di ehérsitonan, Kende ta biba riba Seru Sion."
8,19,"I ora nan bisabo: \"Konsultá ku e montadónan i e spiritistanan, kendenan ta papia ketu-ketu i ta murmurá\"--no ta ku su Dios un pueblo mester konsultá? E mester konsultá ku e mortonan pa e bibunan?"
8,20,"Bai na e lei i na e testimonio! Si nan no ta papia konforme e palabra aki, ta pasobra nan no tin lus den nan."
8,21,"I nan lo pasa dor di e tera ku angustia i hamber. I lo sosodé ku ora nan tin hamber, nan lo ta furioso; i mirando ariba, nan lo maldishoná nan rei i nan Dios."
8,22,"Anto nan lo mira na tera, i ata, ansha i skuridat, e tiniebla di angustia; i nan lo wòrdu pushá den skuridat."
9,1,"Ma lo no tin tiniebla mas pa esun ku tabata den angustia. Den tempunan pasá El a trata tera di Zabulon i tera di Nèftalí ku despresio, ma despues E lo hasié glorioso, na e kaminda di laman, na e otro banda di Jordan, Galilea di e paganonan."
9,2,"E pueblo ku ta kana den skuridat lo mira un gran lus; esnan ku ta biba den un tera skur, un lus lo lusa riba nan."
9,3,"Lo Bo multipliká e nashon, lo Bo oumentá nan goso; nan lo ta kontentu den Bo presensia, manera hende sa ta kontentu den tempu di kosecha, manera hòmbernan sa regosihá ora nan ta parti botín."
9,4,"Pasobra Abo lo kibra e yugo ku ta pisa riba nan i e bara riba nan skouder, e garoti di nan opresor, manera na e bataya di Madian."
9,5,"Pasobra kada lars di guerero ku ta wòrdu uzá den bataya, i kada mantel lorá den sanger lo ta destiná pa wòrdu kimá, lo ta kombustibel pa kandela."
9,6,"Pasobra un yu a nase pa nos, un yu hòmber ta duná na nos, i e gobernashon lo ta riba Su skouder. Su nòmber lo ta Konsehero Maraviyoso, Dios Poderoso, Tata Etèrno, Prens di Pas."
9,7,"Lo no tin fin na e oumento di Su gobernashon i di pas, riba e trono di David i riba su reino, pa stablesé esaki i manten'é ku huisio i hustisia for di e tempu ei i pa semper. E zelo di e SEÑOR di ehérsitonan lo hasi esaki."
9,8,"Señor ta manda un mensahe kontra Jakòb i esaki ta kai riba Israel."
9,9,"I henter e pueblo sa esaki, esta, Efrain i e habitantenan di Samaria, ku ta bisa ku orguyo i ku arogansia di kurason:"
9,10,"\"E klenkunan a kai abou, ma nos lo trah'é di nobo ku piedra gekap; e palunan di sikamor a wòrdu bashá abou, ma nos lo remplasá nan ku palu di seda.\""
9,11,"Pesei SEÑOR ta lanta atversarionan for di Rezin kontra nan, i ta instigá nan enemigunan,"
9,12,"e sirionan for di pariba i e filisteonan for di pabou; i nan ta traga Israel ku boka hanchu habrí. Apesar di tur esaki Su rabia no ta wòrdu kitá, i Su man ta keda ekstendí."
9,13,"Tòg e pueblo no ta bolbe serka Esun ku a suta nan, ni nan no ta buska e SEÑOR di ehérsitonan."
9,14,"Asina SEÑOR ta kòrta kabes i rabu di Israel kit'afó, tantu rama di palma komo richi den un solo dia."
9,15,"E kabes ta e hòmber ansiano i onorabel, i e profeta ku ta duna siñansa falsu ta e rabu."
9,16,"Pasobra esnan ku ta guia e pueblo aki ta hasi nan desviá; i esnan ku a wòrdu guiá dor di nan ta keda konfundí."
9,17,"Pesei Señor no ta hiba gustu den nan hobennan; tampoko E no tin duele di nan wérfanonan ni di nan biudanan, pasobra kada un di nan ta impio i hasidó di maldat, i tur boka ta papia lokura. Apesar di tur esaki Su rabia no ta wòrdu kitá, i Su man ta keda ekstendí."
9,18,"Pasobra maldat ta kima manera kandela; e ta kaba ku kadushi i mata di sumpiña; asta e partinan será di mondi e ta pega na kandela, i nan ta subi bai ariba den un kolumna di huma."
9,19,"Dor di e furia di e SEÑOR di ehérsitonan e tera a wòrdu kimá, i e pueblo ta manera kombustibel pa e kandela; ningun hende no ta spar su ruman."
9,20,"Nan ta morde loke ta na man drechi, ma ainda tin hamber, i nan ta kome loke ta na man robes, ma nan no ta keda satisfecho; kada un di nan ta kome e karni di su mes brasa."
9,21,"Manasés ta devorá Efrain, i Efrain Manasés, i huntu nan ta kontra Juda. Apesar di tur esaki Su rabia no ta wòrdu kitá, i Su man ta keda ekstendí."
10,1,"Ai di esnan ku ta dikta statutonan inhustu, i di esnan ku konstantemente ta registrá dekretonan di tirania,"
10,2,"pa kita hustisia for di esnan ku ta den nesesidat, i pa roba e pobernan di Mi pueblo di nan derecho, pa hasi biuda bira botín pa nan, i pa nan plùnder e wérfanonan."
10,3,"Awor kiko boso lo hasi den e dia di kastigu i den e destrukshon ku ta bin for di leu? Serka ken boso lo hui bai pa yudansa? I unda boso lo laga boso rikesa?"
10,4,"No ta keda nada otro sino sak abou meimei di e katibunan, òf kai meimei di esnan matá. Apesar di tur esaki Su rabia no ta wòrdu kitá, i Su man ta keda ekstendí."
10,5,"Ai di Asiria, e bara di Mi rabia, den kende su man e garoti di Mi indignashon ta."
10,6,"Lo Mi mand'é kontra un nashon impio i mand'é kontra e pueblo di Mi furia, pa kapturá botín i pa kohe plùnder, i pa trapa riba nan manera riba lodo di kaya."
10,7,"Ma esaki no ta su intenshon, tampoko e no ta plania asina den su kurason; ma mas bien ta su propósito pa destruí i pa kaba ku hopi nashon."
10,8,"Pasobra e ta bisa: \"Tur mi prensnan, no ta rei nan ta?"
10,9,"Kalno no ta manera Karkemis, òf Hamat manera Arfad, òf Samaria manera Damasko?"
10,10,"Meskos ku mi man a alkansá e reinonan di e ídolonan, kualnan su imagennan grabá tabata surpasá esnan di Jerusalèm i Samaria,"
10,11,"lo mi no hasi ku Jerusalèm i su imagennan meskos ku mi a hasi ku Samaria i su ídolonan?\""
10,12,"Asina lo sosodé ku ora Señor a kompletá tur Su trabou riba Seru Sion i riba Jerusalèm, E lo bisa: \"Lo Mi kastigá e fruta di e kurason arogante di rei di Asiria i e mirada orguyoso di su wowonan.\""
10,13,"Pasobra el a bisa: \"Ku e poder di mi man i ku mi sabiduria mi a hasi esaki, pasobra mi tin komprendementu; i mi a kita e fronteranan di e pueblonan i a plùnder nan tesoronan; i manera un hòmber poderoso mi a hasi nan habitantenan someté."
10,14,"Mi man a alkansá e rikesanan di e pueblonan, manera ta alkansá un neishi, i manera ta piki webu bandoná, mi a piki henter tera. I no tabatin ni un ku a bati hala òf ku a habri pik, òf ku a chip.\""
10,15,"Hacha sa gaba su mes riba esun ku ta kap kuné? Zag sa halsa su mes riba esun ku ta uz'é? Komo si fuera klòp por zwai riba esnan ku ta his'é! Komo si fuera garoti por hisa esun ku no ta palu!"
10,16,"Pesei Señor, e DIOS di ehérsitonan, lo manda un flakesa meimei di su guereronan robusto, i bou di su gloria un kandela lo wòrdu sendí manera flam di kandela."
10,17,"I e lus di Israel lo bira un kandela, i Esun Santu di djé un flam, i esaki lo kima i devorá su kadushinan i su matanan di sumpiña den un solo dia."
10,18,"I E lo destruí e gloria di su mondi-será i di su hòfi fruktífero, tantu alma komo kurpa; i lo ta manera ora un hende malu ta kaba na nada."
10,19,"E restu di e palunan di su mondi-será lo ta asina poko, ku un mucha lo por konta nan."
10,20,"Awor lo sosodé den e dia ei ku e restante di Israel i esnan di e kas di Jakòb ku a skapa nunka mas lo dependé di esun ku a suta nan, ma bèrdaderamente lo dependé di SEÑOR, Esun Santu di Israel."
10,21,"Un restante lo bolbe, e restante di Jakòb, serka e Dios poderoso."
10,22,"Pasobra maske bo pueblo, O Israel, ta manera e santu di laman, solamente un restante di nan lo bolbe. E destrukshon ku a wòrdu dekretá lo rebosá di hustisia."
10,23,"Pasobra un destrukshon kompleto, un ku ta determiná kaba, e Señor DIOS di ehérsitonan lo ehekutá meimei di henter e tera."
10,24,"Pesei, asina e Señor DIOS di ehérsitonan ta bisa: \"O Mi pueblo, ku ta biba na Sion, no tene miedu di e asirio, ku ta sutabo ku bara i ta lanta su garoti kontra bo, manera Egipto a hasi."
10,25,"Pasobra den masha poko tempu Mi indignashon kontra bo lo plakia, i Mi rabia lo ta dirigí pa destruí nan.\""
10,26,"I e SEÑOR di ehérsitonan lo lanta un zwip kontra djé, manera e matansa di Madian na e baranka di Oreb. I Su garoti lo wòrdu hisá ofer di laman, i E lo his'é manera El a hasi na Egipto."
10,27,"Asina lo sosodé den e dia ei ku su karga lo wòrdu kitá for di bo skouder i su yugo for di bo nèk, i e yugo lo wòrdu kibrá pa motibu di e zeta di unshon."
10,28,"El a bin kontra Ayat, el a pasa dor di Migron; na Mikmas el a depositá su ekipahe."
10,29,"Nan a krusa e pasada den seru, bisando: \"Geba lo ta nos lugá di hospedá.\" Rama a keda terorisá, i Gaba di Saul a hui bai."
10,30,"Grita na bos haltu, O yu muhé di Galim! Paga atenshon, Lais i pober Anatot!"
10,31,"Madmena a hui. E habitantenan di Gebim a buska refugio."
10,32,"Sinembargo, awe e lo para na Nob; e ta sakudí su moketa pa e seru di e yu muhé di Sion, e seru di Jerusalèm."
10,33,"Mira, Señor, e DIOS di ehérsitonan, lo kap e takinan ku gran poder kit'afó. Tambe esnan ku ta di gran haltura lo wòrdu bashá abou, i esnan ku ta arogante lo wòrdu rebahá."
10,34,"I E lo kap e partinan mas será di mondi bash'abou ku un hacha di heru, i Líbano lo kai pa medio di Esun Poderoso."
11,1,"Anto un Spreit lo sali for di e tronkon di Isaí, i un Rama for di su raisnan lo karga fruta."
11,2,"E Spiritu di SEÑOR lo keda riba djE, e Spiritu di sabiduria i komprendementu, e Spiritu di konseho i poder, e Spiritu di konosementu i temor di SEÑOR."
11,3,"I E lo tin delisia den e temor di SEÑOR, i E lo no huzga segun loke Su wowo ta mira, ni hasi desishon segun loke Su orea ta tende;"
11,4,"ma ku hustisia E lo huzga e pobernan, i disidí ku onestidat pa e afligínan di e tera; i E lo suta e tera ku e bara di Su boka, i ku e rosea di Su lepnan E lo mata e malbado."
11,5,"Hustisia lo ta e faha rònt di Su hep, i fieldat e faha rònt di Su sintura."
11,6,"Lobo lo ta huntu ku lamchi di karné, leopardo lo kai drumi banda di lamchi di kabritu, i bishé, leon chikitu i bestia gòrdá lo ta huntu, i un mucha chikitu lo guia nan."
11,7,"Baka i ber lo kome yerba huntu; nan chikitunan lo drumi banda di otro, i leon lo kome yerba seku manera buey."
11,8,"Yu na pechu lo hunga banda di buraku di kolebra, i yu kitá for di pechu lo hinka su man den kueba di víbora."
11,9,"Nan lo no kousa daño ni destrukshon den henter Mi seru santu, pasobra tera lo ta yen di e konosementu di SEÑOR, manera awa ta tapa laman."
11,10,"Anto lo sosodé den e dia ei ku e nashonnan lo akudí na e Rais di Isaí, Kende lo para komo un señal pa e nashonnan; i Su lugá di sosegá lo ta glorioso."
11,11,"I den e dia ei lo sosodé ku Señor lo ekstendé Su man pa di dos bes, pa rekohé e restante di Su pueblo--ku lo keda--for di Asiria, Egipto, Patros, Etiopia, Elam, Sinar, Hamat, i for di e islanan di laman."
11,12,"I E lo lanta un emblema pa e nashonnan, i lo trese huntu esnan di Israel ku a wòrdu deportá, i lo reuní esnan di Juda ku a wòrdu plamá, trese nan for di e kuater skinanan di tera."
11,13,"E ora ei e envidia di Efrain lo disparsé, i esnan ku ta tormentá Juda lo wòrdu kòrtá kitá afó. Efrain lo no envidiá Juda, i Juda lo no tormentá Efrain."
11,14,"Nan lo baha riba skouder di e filisteonan den direkshon pabou; huntu nan lo plùnder e yu hòmbernan di direkshon pariba. Nan lo poderá di Edòm i Moab, i e yu hòmbernan di Amon lo wòrdu sometí na nan."
11,15,"SEÑOR lo destruí e lenga di Laman di Egipto kompletamente; i E lo zwai Su man riba Riu Eufrates, ku Su bientu kayente. I E lo dal é partié den shete korida di awa, i hasi hende pasa dor di djé ku sandalia na pia."
11,16,"I lo tin un kaminda grandi for di Asiria pa e restante di Su pueblo ku lo keda, meskos ku tabatin pa Israel den e dia ku nan a sali for di tera di Egipto."
12,1,"Anto den e dia ei lo bo bisa: \"Lo mi duna gradisimentu na Bo, O SEÑOR, pasobra maske Bo tabata rabiá ku mi, bo rabia a kita, i Bo ta konsolámi."
12,2,"Mira, Dios ta mi salbashon; lo mi konfia i no tene miedu; pasobra SEÑOR DIOS ta mi fortalesa i mi kantika, i El a bira mi salbashon.\""
12,3,"Pesei, ku goso boso lo saka awa for di e fuentenan di salbashon."
12,4,"I den e dia ei boso lo bisa: \"Duna gradisimentu na SEÑOR, invoká Su nòmber. Hasi Su echonan konosí entre e pueblonan; hasi nan kòrda ku Su nòmber ta halsá.\""
12,5,"Alabá SEÑOR ku kantika, pasobra El a hasi kosnan ekselente. Laga esaki ta konosí den henter tera."
12,6,"Halsa bos i kanta di alegria, O habitante di Sion, pasobra grandi ta Esun Santu di Israel meimei di boso."
13,1,"Un profesia tokante di Babilonia, ku Isaias, yu hòmber di Amos, a mira."
13,2,"Lanta un emblema riba e seru pelon, halsa boso bos yama nan. Hasi seña ku boso man pa nan drenta e portanan di e nobelnan."
13,3,"Mi a duna òrdu na esnan konsagrá na Mi, i Mi a yama Mi guereronan poderoso, Mi hendenan ku ta regosihá ku orguyo, pa ehekutá Mi rabia."
13,4,"Un zonidu di tumulto riba e serunan, manera e tumulto di hopi hende! Un zonidu di e tumulto di reinonan, di nashonnan ku a reuní huntu! E SEÑOR di ehérsitonan ta mobilisá e ehérsito pa bataya."
13,5,"Nan ta bin for di un tera leu, for di fin di e shelunan, SEÑOR i Su instrumèntnan di indignashon, pa destruí henter e tera."
13,6,"Lamentá, pasobra e dia di SEÑOR ta serka! E lo bin manera destrukshon for di e Todopoderoso."
13,7,"Pesei tur man lo bira slap, i kurason di tur hende lo dirti."
13,8,"Nan lo yena ku teror, doló i ansha lo poderá di nan; nan lo trose manera un muhé na ora di parto; tur turdí nan lo wak otro, ku kara manera flam di kandela."
13,9,"Mira, e dia di SEÑOR ta bin, kruel, ku furia i ku rabia ardiente, pa hasi e tera un desolashon; i E lo kaba ku e pekadónan ku tin den djé."
13,10,"Pasobra e streanan di shelu i nan konstelashonnan lo no duna nan klaridat; solo lo ta skur ora e sali, i luna lo no duna su klaridat."
13,11,"Asina lo Mi kastigá mundu pa su maldat, i e malbadonan pa nan inikidat. Tambe lo Mi pone un fin na e arogansia di e orguyosonan, i rebahá e orguyo di hende kruel."
13,12,"Lo Mi hasi hende mortal mas skars ku oro puru, i humanidat mas skars ku oro di Ofir."
13,13,"Pesei lo Mi hasi e shelunan tembla, i tera lo wòrdu sakudí for di su lugá den e furia di e SEÑOR di ehérsitonan, den e dia di Su rabia ardiente."
13,14,"I lo sosodé ku manera un gasèl ku yagdó ta pèrsiguí, òf manera karné sin wardadó, kada un lo bolbe serka su mes hendenan, i kada un lo hui bai su mes tera."
13,15,"Ken ku nan haña lo wòrdu traspasá, i ken ku nan kapturá lo kai pa medio di spada."
13,16,"Nan muchanan chikitu tambe lo wòrdu plèchá dilanti di nan bista; nan kasnan lo wòrdu geplùnder i nan esposanan violá."
13,17,"Mira, Mi ta bai lanta e medonan kontra nan, kendenan no ta interesá den plata ni tin plaser den oro."
13,18,"Nan bognan lo plècha e hobennan; nan lo no tene kompashon ku e fruta di barika, ni nan wowo lo no tene duele di mucha."
13,19,"I Babilonia, e bunitesa di reinonan, e gloria di e orguyo di e kaldeonan, lo ta manera Sodoma i Gomora, tempu ku Dios a destruí nan."
13,20,"Di generashon pa generashon nunka mas e lo wòrdu habitá ni poblá; ni arabir lo no arma su tènt ayanan, ni wardadó di karné lo no pone su tou di karné drumi ayanan."
13,21,"Ma bestianan di desierto lo sosegá ayanan, i nan kasnan lo ta yen di palabrua; abestrus tambe lo biba ayanan, i kabritu di mondi lo bula rònt ayanan."
13,22,"I hiena lo yora den nan torennan fortifiká i chakál den nan palasionan luhoso. Tambe su tempu lo bin pronto i su dianan lo no wòrdu prolongá."
14,1,"Pasobra SEÑOR lo tene kompashon di Jakòb, i lo skohe Israel atrobe i stablesé nan den nan mes tera. E ora ei stranheronan lo djòin nan i uni nan mes ku e kas di Jakòb."
14,2,"I e pueblonan lo bai ku nan i hiba nan na nan lugá, i e kas di Israel lo tuma nan komo un erensia den e tera di SEÑOR komo sirbidó hòmber i muhé. I nan lo kapturá esnan ku antes a kapturá nan, i lo goberná riba esnan ku a oprimí nan."
14,3,"I lo sosodé den e dia ku SEÑOR dunabo sosiegu di bo doló, konfushon i trabou duru, ku kualnan bo a wòrdu sklabisá,"
14,4,"ku lo bo entoná e proverbio aki kontra rei di Babilonia, i bisa: \"Mira kon e opresor a stòp i kon furia a stòp!"
14,5,"SEÑOR a kibra garoti di e malbadonan, sèpter di e gobernantenan,"
14,6,"kendenan den furia tabata gòlpia e pueblonan sin fin, kendenan den rabia a pone e nashonnan someté ku persekushon sin miserikòrdia."
14,7,"Henter e tera ta na pas i ta ketu; nan ta dal gritunan di alegria."
14,8,"Asta e palunan di siprès i e palunan di seda di Líbano ta regosihá pa bo motibu, bisando: 'Desde ku bo a wòrdu tumbá, ningun kapdó di palu no ta bin kontra nos.'"
14,9,"\"Seol aya bou ta eksitá pa bo motibu, pa kontra ku bo ora bo bin; pa bo e ta spièrta spiritu di e mortonan, tur e lidernan di mundu; e ta hasi tur e reinan di e nashonnan lanta for di nan trono."
14,10,"Nan tur lo rospondé i bisabo: 'Abo tambe a bira debil manera nos, bo a bira meskos ku nos."
14,11,"Bo luho i e muzik di bo arpanan a wòrdu tirá den Seol; bichi ta bo kama i bichi ta bo klechi pa tapa kuné.'"
14,12,"\"Mira kon bo a kai for di shelu, O strea di mardugá, yu hòmber di mainta! Bo a wòrdu tirá riba e tera, abo ku a debilitá e nashonnan!"
14,13,"Ma bo a bisa den bo kurason: 'Lo mi subi na shelu; lo mi hasi mi trono mas haltu ku e streanan di Dios, i lo mi sinta riba e seru di asamblea, na e partinan mas retirá di nòrt."
14,14,"Lo mi subi mas haltu ku e halturanan di e nubianan; lo mi hasi mi mes meskos ku e Haltísimo.'"
14,15,"Sinembargo, lo bo wòrdu tirá abou den Seol, te na e partinan mas retirá di e abismo."
14,16,"\"Esnan ku mirabo lo fiha bista riba bo; nan lo keda wak bo, bisando: 'Ta esaki ta e hòmber ku a hasi tera tembla, ku a sakudí reinonan,"
14,17,"ku a hasi mundu manera un desierto i ku a destruí su statnan, ku no a pèrmití su prezonan bai kas?'"
14,18,"\"Tur e reinan di e nashonnan ta drumí yen di onor, kada un den su mes tumba."
14,19,"Ma abo a wòrdu bentá for di bo tumba, manera un rama rechasá, tapá ku e mortonan ku ta traspasá ku spada, ku ta baha bai na e piedranan di e abismo, manera un kadaver ku a wòrdu trapá."
14,20,"Lo bo no wòrdu uní ku nan den graf, pasobra bo a ruiná bo tera, bo a mata bo pueblo. \"Ku e yunan di e hasidónan di maldat no wòrdu menshoná nunka mas."
14,21,"Prepará un lugá di matansa pa su yu hòmbernan, pa motibu di e inikidat di nan tatanan; pa nan no lanta i poderá di e tera i yena e superfisio di mundu ku statnan."
14,22,"I lo Mi lanta kontra nan,\" e SEÑOR di ehérsitonan ta deklará, \"i lo Mi kòrta nòmber i sobrebibiente, yu i desendensia kita for di Babilonia,\" SEÑOR ta deklará."
14,23,"\"I lo Mi hasié bira propiedat di porko di spiña, i hasié bira plasnan di awa, i lo Mi barié ku e basora di destrukshon,\" e SEÑOR di ehérsitonan ta deklará."
14,24,"E SEÑOR di ehérsitonan a hura, bisando: \"Siguramente, manera Mi a pensa, asina a sosodé, i manera Mi a plania, asina lo pasa."
14,25,"Mi ta bai kibra Asiria den Mi tera, i trap'é riba Mi serunan. E ora ei su yugo lo wòrdu kitá for di nan, i su karga kitá for di nan skouder."
14,26,"\"Esaki ta e plan trahá kontra henter tera, i esaki ta e man ku ta ekstendí kontra tur e nashonnan."
14,27,"Pasobra e SEÑOR di ehérsitonan a plania, i ken por anulá esaki? I pa loke ta Su man ekstendí, ken por hal'é bèk?\""
14,28,"Den e aña ku rei Akaz a muri, e profesia aki a bin:"
14,29,"\"No regosihá, abo, henter tera di Filistea, pa motibu ku e bara ku a dal bo ta kibrá; pasobra for di rais di kolebra lo sali un víbora, i su fruta lo ta un kolebra ku ta bula."
14,30,"I e primogénito di e pobernan lo kome, i esnan den nesesidat lo kai drumi trankil di nan. Lo Mi destruí boso rais ku hamber, i esaki lo mata boso sobrebibientenan."
14,31,"\"Lamentá, O porta; yora, O stat; dirti bai, O Filistea, boso tur; pasobra huma ta bin for di nòrt, i no tin ni un hende ta ked'atras den su filanan."
14,32,"Kiko anto hende lo kontestá e mensaheronan di e nashon? Ku SEÑOR a funda Sion, i ku e afligínan di Su pueblo lo buska refugio den djé.\""
15,1,"Un profesia tokante di Moab. Siguramente den un anochi Ar di Moab a keda destruí i ruiná; siguramente den un anochi Kir di Moab a keda destruí i ruiná."
15,2,"Nan a subi bai na e tèmpel i na Dibon, na e lugánan haltu, pa yora. Moab ta lamentá ofer di Nebo i Medeba; tur hende su kabes ta pelon i tur barba ta kitá."
15,3,"Den nan kayanan nan a faha nan mes ku paña di saku; riba dak di nan kasnan i riba nan plenchinan tur hende ta lamentá i ta yora sin fin."
15,4,"Hesbon i Eleale tambe ta sklama; nan bos ta wòrdu tendí te na Jahaza; pesei e hòmbernan armá di Moab ta grita yora; su alma ta tembla den djé."
15,5,"Mi kurason ta sklama pa Moab; su fugitivonan a yega te na Zoar i Eglat-selisia; nan ta subi e subida di Luhit na yoramentu; siguramente riba kaminda di Horonaim nan ta lansa gritu di angustia ofer di nan ruina."
15,6,"Pasobra e awanan di Nimrim a keda desolá. Siguramente e yerba a seka, yerba ku a kaba di nase a muri; no a keda nada ku ta bèrdè."
15,7,"Pesei e abundansia ku nan a atkirí i a warda, nan ta hiba ofer di e roi di Arabim."
15,8,"Pasobra e gritu di angustia a pasa tur rònt den e teritorio di Moab; su sklamashon ta yega te na Eglaim i su lamentashon te na Beer-elim."
15,9,"Pasobra e awanan di Dimon ta yen di sanger; siguramente lo Mi trese mas kalamidat riba Dimon, un leon riba e fugitivonan di Moab i riba e restante di e tera."
16,1,"Manda e lamchi di karné pa e gobernante di e tera, for di Sela dor di desierto te na e seru di e yu muhé di Sion."
16,2,"E ora ei, manera parhanan spantá, pushá for di neishi, asina e yu muhénan di Moab lo ta na e vadonan di Arnon."
16,3,"\"Duna nos konseho, hasi un desishon; hasi bo sombra komo si fuera ta nochi na ora di mèrdia; skonde esnan rechasá, no traishoná e fugitivo."
16,4,"Laga esnan rechasá di Moab biba serka bo; sea pa nan un lugá pa skonde for di presensia di e destruidó.\" Pasobra e destruidó a yega na un fin, destrukshon a tèrminá. Opresornan a disparsé kompletamente for di e tera."
16,5,"Den miserikòrdia un trono lo keda stablesí, i den fieldat un hues lo sinta riba djé den e tènt di David; ademas, e lo buska huisio i lo ta purá pa hasi hustisia."
16,6,"Nos a tende di e orguyo di Moab, un orguyo masha grandi mes; nos a tende di su arogansia, orguyo i furia; su gabamentunan ta bashí."
16,7,"Pesei Moab lo lamentá; tur hende di Moab lo lamentá. Boso lo antohá pa e klòmpinan di rasenchi di Kir-hareset, manera hende tur abatí."
16,8,"Pasobra e kunukunan di Hesbon a seka, tambe e matanan di wendrùif di Sibma. E señornan di e nashonnan a trapa su tròshinan di wendrùif di mas mihó, kualnan un tempu a yega te na Jazer i a plama bai den direkshon di desierto. Nan ramanan a plama i a yega te na laman."
16,9,"Pesei lo mi yora amárgamente pa Jazer, pa e mata di wendrùif di Sibma; lo mi muhabo ku mi lágrimanan, O Hesbon i Eleale; pasobra e gritamentu a stòp pa motibu ku bo frutanan di zomer i bo kosecha a faya."
16,10,"I alegria i goso ta kitá for di e kunuku fruktífero; tampoko lo no tin gritu di goso ni gritu di húbilo den e kunukunan di wendrùif. Ningun hende no ta trapa biña den e bakinan-di-pèrs-wendrùif, pasobra mi a pone un fin na e gritunan."
16,11,"Pesei mi kurason ta lamentá manera un arpa pa Moab, i mi paden pa Kir-hareset."
16,12,"Asina lo sosodé ku ora Moab presentá su mes, ora ku e kansa su kurpa riba su lugá haltu, i bin na su santuario pa hasi orashon, e lo no prevalesé."
16,13,"Esaki ta e palabra ku SEÑOR a papia antes tokante di Moab."
16,14,"Ma awor SEÑOR ta papia, bisando: \"Denter di tres aña, manera un trahadó kontratá lo a konta esakinan, e gloria di Moab lo wòrdu despresiá, huntu ku henter su gran poblashon; i su restante lo ta masha chikitu i debil.\""
17,1,"Un profesia tokante di Damasko. \"Mira, pronto Damasko lo no ta un stat mas, i e lo bira un monton di ruina."
17,2,"E statnan di Aroer ta bandoná; nan lo sirbi pa tou di karné drumi aden, sin ningun hende pa spanta nan."
17,3,"E stat fortifiká lo disparsé for di Efrain, i soberania lo disparsé for di Damasko i e restante di Siria; nan lo ta manera e gloria di e yunan di Israel,\" e SEÑOR di ehérsitonan ta deklará."
17,4,"Awor lo sosodé den e dia ei ku e gloria di Jakòb lo mengua, i e vèt di su kurpa lo para seka."
17,5,"E lo ta manera e kosechadó ku ta rekohé mainshi pará den kunuku, ora su brasa ta kita e tapushinan; òf lo ta manera un hende ku ta piki tapushi di mainshi ku a resta den e vaye di Refaim."
17,6,"Ainda lo tin algun di djé ku a resta, manera ora ta sakudí palu di oleifi dos òf tres oleifi ta keda na e taki di mas ariba, kuater òf sinku na e ramanan di un palu fruktífero, SEÑOR, e Dios di Israel, ta deklará."
17,7,"Den e dia ei hende lo pone su bista riba Esun ku a trah'é, i su wowo lo mira na Esun Santu di Israel."
17,8,"E lo no pone su bista riba e altarnan, e obra di su mannan; tampoko e lo no mira riba loke su dedenan a traha, e imagennan di Asera i e altarnan di sensia."
17,9,"Den e dia ei nan statnan fortifiká lo ta manera lugánan bandoná den mondi-será, òf manera rama ku nan a bandoná pa motibu di e yunan di Israel; i e tera lo ta un desolashon."
17,10,"Pasobra bo a lubidá e Dios di bo salbashon i no a kòrda riba e baranka di bo refugio, pesei bo ta planta mata bunita i ta planta nan ku stèk di mata di un dios straño."
17,11,"E dia ku bo plant'é, bo ta traha un trankera rònt di djé ku masha kuidou, i mainta bo ta laga bo simia saka kònòpi; ma e kosecha lo ta un monton di ruina den un dia di malesa i doló inkurabel."
17,12,"Ai di e babel di un multitut di hende, ku ta zona manera ronkamentu di laman, i e boroto di nashonnan, ku ta borotá manera boroto di awanan poderoso!"
17,13,"E nashonnan ta borotá manera boroto di hopi awanan, ma E lo reprendé nan i nan lo hui bai leu, i lo wòrdu pèrsiguí manera bagas den e serunan ta wòrdu pèrsiguí dor di bientu, òf manera stòf ku ta keda drai dilanti di warwarú."
17,14,"Mira, atardi tin teror! Promé ku mainta nan no t'ei mas. Esaki ta e porshon di esnan ku ta plùnder nos, i destino di esnan ku ta hòrta nos."
18,1,"Ai di e tera di halanan ku ta bati, ku ta keda na e otro banda di e riunan di Etiopia,"
18,2,"ku ta manda embahadornan riba laman, den barkunan di papirus riba superfisio di e awanan. Boso, mensaheronan lihé, bai serka un pueblo di estatura haltu i di kutis fini, serka un pueblo ku tur parti nan tin temor p'é, un nashon poderoso i kruel, kual su tera ta wòrdu partí dor di riunan."
18,3,"Boso tur, habitantenan di mundu i esnan ku ta biba riba tera, asina ku un emblema wòrdu lantá riba e serunan, boso lo mir'é, i asina ku un tròmpèt wòrdu suplá, boso lo tend'é."
18,4,"Pasobra asina SEÑOR a bisami: \"Trankil asina lo Mi wak for di Mi lugá di biba, manera kalor ku ta briya den e lus di solo, manera un nubia di serena den e kalor di tempu di kosecha.\""
18,5,"Pasobra promé ku kosecha, asina ku tempu di floria a pasa, i e flor bira wendrùif ku ta hecha, E lo kòrta e spreitnan kit'afó ku skèr-pa-snui, anto kita i kap e takinan ku ta rama."
18,6,"Nan tur lo keda komo kuminda pa e parhanan di rapiña ku ta biba den seru, i pa e bestianan di riba tera; parha di rapiña lo pasa zomer riba nan, i tur bestia di riba tera lo pasa hèrfst riba nan."
18,7,"Na e tempu ei un regalo di omenahe lo wòrdu tresí pa e SEÑOR di ehérsitonan dor di un pueblo di estatura haltu i di kutis fini, dor di un pueblo ku tur parti nan tin temor p'é, un nashon poderoso i kruel, kual su tera ta wòrdu partí dor di riunan-- na e lugá di e nòmber di e SEÑOR di ehérsitonan, na Seru Sion."
19,1,"Un profesia tokante di Egipto. Mira, SEÑOR ta kore riba un nubia ku ta pasa lihé, i ta serka di yega Egipto; e ídolonan di Egipto lo tembla den Su presensia, i kurason di e egipsionan lo dirti den nan paden."
19,2,"\"Asina lo Mi instigá egipsio kontra egipsio; i kada un di nan lo bringa kontra su ruman hòmber, i kada un kontra su próhimo, stat kontra stat i reino kontra reino."
19,3,"Anto e spiritu di e egipsionan lo keda desanimá; i lo Mi bruha nan strategia, asina ku nan lo konsultá ku ídolo, spiritu di morto, montadó i spiritista."
19,4,"Ademas, lo Mi entregá e egipsionan den man di un maestro kruel, i un rei violento lo goberná riba nan,\" e Señor DIOS di ehérsitonan ta deklará."
19,5,"E awanan for di laman lo seka, i e riu lo keda seku-seku."
19,6,"E kanalnan lo manda un holó stinki, e koridanan di awa di Egipto lo mengua te seka; richi i yerba lo putri bai."
19,7,"E yerbanan di papirus kantu di Neil, na boka di Neil, i tur loke wòrdu sembrá den e kunukunan kantu di Neil lo seka, i bientu lo hiba nan i nan lo no t'ei mas."
19,8,"E piskadónan lo lamentá, i tur esnan ku ta tira liña den Neil lo lamentá, i esnan ku ta tira reda den awa poko-poko lo kaba na nada."
19,9,"Ademas, esnan ku ta traha lino fini i esnan ku ta wef tela blanku lo keda tur na bèrguensa."
19,10,"I e pilarnan di Egipto lo wòrdu garná; tur trahadó kontratá lo sinti nan mes tristu."
19,11,"Siguramente e prensnan di Zoan ta hende bobo; e konseho di e konseheronan di mas sabí di Farao a bira lokura. Kon boso por bisa Farao: \"Mi ta yu di e sabínan, yu di e reinan di tempunan di antes\"?"
19,12,"Unda bo hòmbernan sabí ta anto? Laga nan bisabo, i laga nan komprendé kiko e SEÑOR di ehérsitonan a proponé kontra Egipto."
19,13,"E prensnan di Zoan a hasi kos di bobo; e prensnan di Menfis a keda engañá; esnan ku ta e piedra-di-skina di su tribunan a hasi Egipto dwal."
19,14,"SEÑOR a meskla un spiritu di pèrvèrsidat den djé; nan a hasi Egipto dwal den tur loke e ta hasi, manera un hòmber burachi ta zeilu den loke el a saka."
19,15,"I Egipto lo no tin trabou ku kabes òf rabu, rama di palma òf richi por hasi."
19,16,"Den e dia ei e egipsionan lo bira manera muhé. Nan lo tembla i tin spantu pa motibu di e man di amenasa di e SEÑOR di ehérsitonan, ku E ta bai menasá nan kuné."
19,17,"I tera di Juda lo bira un teror pa Egipto. Tur hende ku menshon'é lo tin miedu di djé, pa motibu di e propósito di e SEÑOR di ehérsitonan ku E ta proponé kontra nan."
19,18,"Den e dia ei sinku stat den tera di Egipto lo papia lenga di Kanaan, i lo hura fieldat na e SEÑOR di ehérsitonan. Un lo wòrdu yamá Stat di Destrukshon."
19,19,"Den e dia ei lo tin un altar pa SEÑOR meimei di tera di Egipto, i un pilar pa SEÑOR na su frontera."
19,20,"I esaki lo bira un señal i un testigu pa e SEÑOR di ehérsitonan den tera di Egipto, pasobra nan lo sklama na SEÑOR pa motibu di opresornan, i E lo manda un Salbador i un Kampeon pa nan; i E lo libra nan."
19,21,"Asina SEÑOR lo hasi Su mes konosí na Egipto, i e egipsionan lo konosé SEÑOR den e dia ei. Asta nan lo adorá ku sakrifisio i ofrenda, i lo hasi un promesa na SEÑOR i kumpli ku esaki."
19,22,"I SEÑOR lo suta Egipto; E lo suta i kura nan. Asina nan lo bolbe serka SEÑOR i E lo tende nan i lo kura nan."
19,23,"Den e dia ei lo tin un kaminda grandi for di Egipto pa Asiria, i e asirionan lo bai Egipto i e egipsionan lo bai Asiria, i e egipsionan lo adorá huntu ku e asirionan."
19,24,"Den e dia ei Israel lo ta e di tres partido huntu ku Egipto i Asiria, un bendishon meimei di e tera."
19,25,"Asina e SEÑOR di ehérsitonan lo bendishoná nan, bisando: \"Bendishoná ta Egipto, Mi pueblo, i Asiria, e obra di Mi mannan, i Israel, Mi erensia.\""
20,1,"Den e aña ku Tartan a bin Asdod, tempu ku Sargon, rei di Asiria, a mand'é, i el a bringa kontra Asdod i a kaptur'é,"
20,2,"na e tempu ei SEÑOR a papia pa medio di Isaias, yu hòmber di Amos, bisando: \"Bai i lòs e paña di saku for di bo hep i kita bo sapatu for di bo pia.\" I el a hasi asina i a kana sunú i pia abou."
20,3,"E ora ei SEÑOR a bisa: \"Meskos ku Mi sirbidó Isaias a kana sunú i pia abou pa tres aña, komo un señal i símbolo kontra Egipto i Etiopia,"
20,4,"asina rei di Asiria lo bai ku e katibunan di Egipto i e eksiliadonan di Etiopia, hoben i bieu, sunú i pia abou, ku atras sunú, pa bèrguensa di Egipto."
20,5,"Anto nan lo keda desmayá i brongosá pa motibu di Etiopia, nan speransa, i Egipto, nan orguyo."
20,6,"Asina e habitantenan di e tera na kosta aki lo bisa den e dia ei: 'Mira, esaki ta nos speransa, kaminda nos a hui bai pa buska yudansa pa wòrdu librá for di rei di Asiria; i nos awor, kon nos lo skapa?'\""
21,1,"Un profesia tokante di e desierto na laman. Manera bientu fuerte di Negèv ta suta ketu bai, asina e ta bin for di desierto, for di un tera teribel."
21,2,"Un vishon spantoso a wòrdu mustrá na mi: e traidó ta sigui trata ku traishon, i e destruidó ta destruí ketu bai. Subi, Elam, rondoná, Media! Mi a pone un fin na tur e kehamentu ku el a kousa."
21,3,"Pa e motibu aki mi paden ta yen di angustia; doló a serami, manera doló di un muhé na ora di parto. Mi ta asina angustiá ku mi no por tende, asina yen di teror, ku mi no por mira."
21,4,"Mi kurason ta bula; horor ta poderá di mi; e freskura di atardi ku mi tabata anhelá na djé, a bira temblamentu pa mi."
21,5,"Nan ta pone mesa, nan ta habri paña di mesa, nan ta kome, nan ta bebe: \"Lanta, boso prensnan, hunta e eskudonan ku zeta!\""
21,6,"Pasobra, asina Señor ta bisami: \"Bai! Pone un hòmber vigilá. Lagu'é reportá loke e ta mira."
21,7,"Ora ku e mira un trupa di koredó, koredó di kabai na dos-dos, un trupa di buriku, un trupa di kamel, lagu'é paga bon atenshon, hopi bon atenshon.\""
21,8,"E ora ei e hòmber ku ta vigilá a grita manera leon: \"O Señor, di dia mi ta para kontinuamente riba e toren di vigilansia, i tur anochi mi ta para na mi pòst."
21,9,"Awor mira, un trupa di koredó ta bin, koredó di kabai na dos-dos.\" Anto un di nan a kontestá i a bisa: \"Babilonia a kai, ta kai mes el a kai; i tur e imagennan di su diosnan a keda tur garná tirá abou na suela.\""
21,10,"Ai mi pueblo batí, i mi afligínan di e plenchi-di-bati-mainshi! Loke mi a tende di e SEÑOR di ehérsitonan, e Dios di Israel, mi ta konta boso."
21,11,"Un profesia tokante di Edòm. Un hende ta keda yamami for di Seir: \"Guardia, kuantu ora mas a keda di anochi? Guardia, kuantu ora mas a keda di anochi?\""
21,12,"E guardia ta kontestá: \"Mainta ta bin, ma anochi tambe. Si bo kier informá, anto informá; bin bèk atrobe.\""
21,13,"Un profesia tokante di Arabia. Boso mester pasa nochi den e mondinan-será di Arabia, O karavananan di Dedan."
21,14,"Trese awa pa esnan ku tin set, O habitantenan di tera di Tema; sali bai kontra ku e fugitivonan ku pan."
21,15,"Pasobra nan a hui pa spada, pa spada saká for di baliña i pa bog gespan, i pa e preshon di bataya."
21,16,"Pasobra t'asina Señor a bisami: \"Aki un aña, manera un trahadó kontratá lo a konta esaki, tur splendor di Kedar lo tèrminá,"
21,17,"i esnan ku resta di e kantidat di tiradónan-di-flecha, e hòmbernan poderoso di e yunan di Kedar, lo ta poko, pasobra e SEÑOR Dios di Israel a papia.\""
22,1,"Un profesia tokante di e vaye di vishon. Kiko a pasa boso awor, ku boso tur a subi bai riba dak di kas?"
22,2,"Abo ku tabata yen di boroto, abo, stat di buya, abo, stat di alegria; bo mortonan no a wòrdu matá ku spada, ni nan no a muri den bataya."
22,3,"Tur bo gobernantenan a hui bai huntu; nan a wòrdu kapturá sin ku mester a uza bog; tur ku a wòrdu hañá den bo a wòrdu kapturá huntu, maske nan a hui bai masha leu."
22,4,"Pesei mi ta bisa: \"Kita bo bista for di mi, lagami yora amárgamente; no purba di konsolámi tokante di e destrukshon di e yu muhé di mi pueblo.\""
22,5,"Pasobra e Señor DIOS di ehérsitonan tin un dia di pániko, angustia i konfushon den e vaye di vishon, un bashamentu abou di murayanan i un gritamentu na e seru."
22,6,"Anto Elam a kohe su muchila-pa-karga-flecha, huntu ku garoshi, sòldánan-na-pia i koredónan di kabai; i Kir a saka eskudo."
22,7,"Bo vayenan di mas bunita tabata yen di garoshi, i e koredónan di kabai a pone nan mes den òrdu di bataya na e porta di stat."
22,8,"I El a kita e defensa di Juda. Den e dia ei bo tabata dependé riba e armanan di e kas di mondi-será,"
22,9,"i boso a mira ku e kibránan den muraya di e stat di David tabata hopi; i boso a rekohé awa for di e tanki mas abou."
22,10,"E ora ei boso a konta e kasnan di Jerusalèm, i boso a tumba kasnan pa fortifiká e muraya."
22,11,"I meimei di e dos murayanan boso a traha un rembak, pa e awa di e tanki bieu. Ma boso no a dependé di Esun ku a trah'é, ni boso no a tuma den konsiderashon Esun ku a plania esaki hopi tempu pasá."
22,12,"Pesei den e dia ei e Señor DIOS di ehérsitonan a yama boso pa yora, pa lamentá, pa feita kabes i pa bisti paña-di-saku."
22,13,"Ma na lugá di esei tin goso i alegria, matamentu di baka i matamentu di karné, komementu di karni i bebementu di biña: \"Laga nos kome i bebe, pasobra mañan nos ta muri.\""
22,14,"Ma e SEÑOR di ehérsitonan a revelá Su mes na mi: \"Siguramente, te dia ku boso muri boso lo no ta pordoná pa e inikidat aki,\" e Señor DIOS di ehérsitonan ta bisa."
22,15,"Asina e Señor DIOS di ehérsitonan ta bisa: \"Bai serka e mayordomo aki, serka Sebna, kende tin enkargo di e kas di rei:"
22,16,"'Ta ki derecho bo tin akinan, i ta ken bo tin akinan, ku bo a traha un tumba pa bo mes akinan, abo ku a traha un tumba na haltu, abo ku a kap un lugá di sosegá pa bo mes den baranka?"
22,17,"'Mira, SEÑOR ta bai bentabo afó ku violensia, O hòmber; E ta kla pa garabo duru,"
22,18,"i lorabo firme manera un bala, pa wòrdu tirá den un pais inmenso; ayanan lo bo muri, i ayanan bo garoshinan luhoso lo keda, abo, bèrguensa pa kas di bo maestro.'"
22,19,"Lo Mi bahabo for di bo lugá, i lo Mi rankabo bahabo for di bo puesto."
22,20,"\"Anto lo sosodé den e dia ei ku lo Mi yama Mi sirbidó Eliakim, yu hòmber di Hilkias,"
22,21,"i lo Mi bistié bo túnika i mara bo faha bon mará na su barika. Lo Mi entregá bo outoridat na djé, i e lo bira un tata pa e habitantenan di Jerusalèm i pa e kas di Juda."
22,22,"E ora ei lo Mi pone e yabi di kas di David riba su skouder. Ora ku e habri, ningun hende lo no sera; ora ku e sera, ningun hende lo no habri."
22,23,"Lo Mi klab'é manera un klabu den un lugá firme, i e lo bira un trono di gloria pa e kas di su tata."
22,24,"Asina nan lo kologá tur e gloria di e kas di su tata na djé, yunan i nietunan, tur artíkulo-di-uzo di mas chikitu, for di kòmchi te na tur sorto di butishi."
22,25,"\"Den e dia ei,\" e SEÑOR di ehérsitonan ta deklará, \"e klabu klabá den un lugá firme lo lòs; e lo kibra kit'afó i kai, i e karga ku ta kologá na djé lo wòrdu kit'afó, pasobra SEÑOR a papia.\""
23,1,"Un profesia tokante di Tiro. Lamentá, O barkunan di Tarsis, pasobra Tiro a wòrdu destruí i a keda sin kas i sin haf; for di tera di Siprès nan a risibí e notisia aki."
23,2,"Keda ketu, boso, habitantenan di tera na kosta, boso, komersiantenan di Sidon; boso mensaheronan a krusa laman."
23,3,"Pasando riba hopi awanan e mainshi di Sihor-- e kosecha di Neil--tabata e ganashi di Tiro, i e tabata e merkado di nashonnan."
23,4,"Tene bèrguensa, O Sidon, pasobra laman ta papia, e lugá fortifiká di laman ta bisa: \"Mi no tabatin doló di parto, ni mi no a duna lus; mi no a lanta yu hòmber, ni mi no a kria birgen.\""
23,5,"Ora ku e notisia yega Egipto, nan lo ta den ansha pa motibu di e notisia di Tiro."
23,6,"Krusa bai Tarsis; lamentá, O habitantenan di tera na kosta."
23,7,"Ta esaki ta boso stat alegre, kual su origen ta di tempunan antiguo, kual su pianan tabata hib'é pa kolonisá lugánan leu?"
23,8,"Ta ken a plania esaki kontra Tiro, esun ku ta regalá korona, esun ku su komersiantenan tabata prensnan, esun ku su negoshantenan tabata e onorabelnan di tera?"
23,9,"E SEÑOR di ehérsitonan a plania esaki pa rebahá e orguyo di tur bunitesa, pa menospresiá tur e onorabelnan di tera."
23,10,"Inundá bo tera manera Neil ta hasi, O yu muhé di Tarsis; no tin nada mas pa want'é."
23,11,"El a ekstendé Su man ofer di laman, El a hasi reinonan tembla. SEÑOR a duna un òrdu tokante di Kanaan pa destruí su lugánan fortifiká."
23,12,"I El a bisa: \"Lo bo no regosihá mas, O birgen desonrá, yu muhé di Sidon. \"Lanta, krusa bai Kitim; ayanan tampoko lo bo no haña sosiegu.\""
23,13,"Ata, e tera di e kaldeonan-- esaki ta e pueblo ku no ta eksistí mas. Asiria a destin'é pa ta un lugá pa bestia di desierto. Nan a lanta nan torennan di baluarte, nan a plùnder su palasionan, nan a hasié un ruina."
23,14,"Lamentá, O barkunan di Tarsis, pasobra boso lugá fortifiká ta destruí."
23,15,"Awor lo sosodé den e dia ei ku Tiro lo wòrdu lubidá pa setenta aña, e dianan di ún rei. Na fin di setenta aña lo sosodé ku Tiro manera e kantika di prostituta ta bisa:"
23,16,"\"Kohe bo arpa, bai rònt den e stat, O prostituta ku hende a lubidá. Pika e kuèrdènan bunita asina, kanta hopi kantika, pa bo wòrdu rekòrdá.\""
23,17,"I lo sosodé na fin di setenta aña ku SEÑOR lo bishitá Tiro. E ora ei e lo bai bèk na su pago di prostitushon i lo kometé fornikashon ku tur reino riba superfisio di tera."
23,18,"I su ganashi i su pago di prostitushon lo wòrdu konsagrá na SEÑOR. Esaki lo no wòrdu wardá ni montoná, ma su ganashi lo bira sufisiente kuminda i bistínan di mas mihó pa esnan ku ta biba den e presensia di SEÑOR."
24,1,"Mira, SEÑOR ta hasi tera bashí, ta destruié, ta bir'é bok'abou, i ta plama su habitantenan."
24,2,"I lo ta meskos tantu pa pueblo komo pa saserdote, tantu pa sirbidó komo pa shon, tantu pa kriá komo pa su señora, tantu pa kumpradó komo pa bendedó, tantu pa esun ku ta duna fiansa komo pa esun ku ta fia, tantu pa esun ku ta duna kredit komo pa esun ku ta debe."
24,3,"Tera lo keda kompletamente bashí i kompletamente geplùnder, pasobra SEÑOR a papia e palabra aki."
24,4,"Tera ta lamentá i ta marchitá. Mundu ta padesé i ta marchitá. E orguyosonan di e pueblo di tera ta padesé."
24,5,"Tera tambe ta wòrdu kontaminá dor di su habitantenan, pasobra nan a transgresá leinan, a violá statutonan, a kibra e aliansa etèrno."
24,6,"Pesei un maldishon ta devorá tera, i esnan ku ta biba den djé ta keda kulpabel. Pesei e habitantenan di tera a wòrdu kimá i poko hende a keda."
24,7,"E biña nobo ta lamentá, e mata di wendrùif ta putri, tur esnan di kurason kontentu ta suspirá."
24,8,"E alegria di tamburein ta kaba, e boroto di esnan ku ta gosa ta stòp, e alegria di arpa ta kaba."
24,9,"Nan no ta bebe biña bou di kantamentu mas; bibida stèrki ta marga pa esnan ku ta beb'é."
24,10,"E stat di konfushon ta keda bentá abou; tur kas ta será, asina ku ningun hende no por drenta."
24,11,"Tin un gritu pa biña den e kayanan; tur goso ta bira skur. E alegria di e tera a disparsé."
24,12,"Desolashon ta keda den e stat, i e porta di stat a keda na wèrki."
24,13,"Pasobra asina lo ta den e tera meimei di e pueblonan: manera ta sakudí palu di oleifi, manera fruta ku ta ked'atras despues di kosecha di wendrùif."
24,14,"Nan ta halsa nan bos; nan ta grita di goso. For di pabou nan ta grita tokante di e mahestat di SEÑOR."
24,15,"Pesei, glorifiká SEÑOR pariba, glorifiká e nòmber di SEÑOR, e Dios di Israel, na e teranan na kosta di laman."
24,16,"For di e finnan di tera nos ta tende kantamentu: \"Gloria na Esun Hustu.\" Ma ami ta bisa: \"Ai di mi! Ai di mi! Ai di mi! Traidónan ta trata ku traishon, sí, traidónan ta trata ku hopi traishon.\""
24,17,"Teror, pos i trampa ta konfrontábo, O habitante di tera."
24,18,"E ora ei lo t'asina ku esun ku hui pa e notisia di desaster lo kai den buraku, i esun ku subi sali for di buraku lo wòrdu kohí den trampa, pasobra e bentananan ariba ta habrí i e fundeshinan di tera ta sakudí."
24,19,"Tera ta sker habri, tera ta spleit for di otro, tera ta sakudí masha duru mes."
24,20,"Tera ta zeilu manera un buraché, i ta keda zoya manera chosa den bientu, pasobra su transgreshon ta pisá riba djé; i e lo kai pa no lanta nunka mas."
24,21,"Asina lo sosodé den e dia ei ku SEÑOR lo kastigá e ehérsito di shelu, den haltura, i e reinan di tera, riba tera."
24,22,"Nan lo wòrdu reuní huntu, manera prezonan den kashòt, i lo keda será den prizon; despues di hopi dia nan lo wòrdu kastigá."
24,23,"E ora ei luna lo wòrdu konfundí i solo brongosá, pasobra e SEÑOR di ehérsitonan lo reina riba Seru Sion i den Jerusalèm, i Su gloria lo ta dilanti di Su ansianonan."
25,1,"O SEÑOR, Bo ta mi Dios; lo mi halsaBo; lo mi duna gradisimentu na Bo nòmber; pasobra Bo a hasi kosnan maraviyoso, plannan formá hopi tempu pasá, den fieldat perfekto."
25,2,"Pasobra Bo a hasi e stat bira un monton, e stat fortifiká, un ruina; e sitadel di stranheronan no ta stat mas; nunka mas e lo wòrdu lantá di nobo."
25,3,"Pesei un pueblo fuerte lo glorifikáBo; statnan di nashonnan kruel lo respetáBo."
25,4,"Pasobra Bo tabata un fortalesa pa esun sin yudansa, un fortalesa pa e hende pober den su angustia, un refugio kontra tempestat, un sombra kontra kalor; pasobra rosea di hende kruel ta manera tempestat kontra un muraya."
25,5,"Manera kalor den sekura Bo ta someté e boroto di stranheronan; manera kalor dor di sombra di un nubia, asina e kantika di hende kruel ta wòrdu silensiá."
25,6,"I e SEÑOR di ehérsitonan lo prepará un bankete luhoso pa tur pueblo riba e seru aki, un bankete di biña bieu, e mihó pida-pidanan di karni i tuti i biña bieu refiná."
25,7,"I riba e seru aki E lo destruí e velo ku ta tapa tur pueblo, sí, e mantel ku ta habrí ofer di tur nashon."
25,8,"E lo traga morto pa semper, i Señor DIOS lo seka awa di wowo for di tur kara. E lo kita e reproche di Su pueblo for di henter tera, pasobra SEÑOR a papia."
25,9,"Anto den e dia ei hende lo bisa: \"Mira, esaki ta nos Dios, riba Kende nos a spera pa E salba nos. Esaki ta e SEÑOR, riba Kende nos a spera; laga nos regosihá i sea kontentu den Su salbashon.\""
25,10,"Pasobra e man di SEÑOR lo sosegá riba e seru aki, i Moab lo wòrdu trapá na su mes sitio, manera yerba seku ta wòrdu trapá den e awa di un monton di mèst."
25,11,"I e lo habri su mannan meimei di djé, manera un landadó ta habri su mannan pa landa; ma Señor lo rebahá su orguyo huntu ku e trikinan di su mannan."
25,12,"I e fortifikashonnan impenetrabel di bo murayanan E lo bash'abou, umiyá, tira na suela, te den stòf."
26,1,"Den e dia ei e kantika aki lo wòrdu kantá na tera di Juda: \"Nos tin un stat fuerte; Dios ta lanta murayanan i baluartenan pa siguridat."
26,2,"Habri e portanan di stat pa e nashon hustu drenta, esun ku ta keda fiel."
26,3,"Lo Bo warda den pas perfekto esun ku su pensamentu ta permanesé den Bo, pasobra e ta konfia den Bo."
26,4,"Konfia den SEÑOR pa semper, pasobra den DIOS e SEÑOR nos tin un Baranka etèrno."
26,5,"Pasobra El a rebahá esnan ku ta biba na haltu, e stat impenetrabel; E ta umiy'é, E ta umiy'é te na suela, E ta tir'é den stòf."
26,6,"Pia lo trap'é, e pianan di esnan afligí, e pasonan di esnan sin yudansa.\""
26,7,"Kaminda di e hustu ta rekto; O Esun Rekto, hasi kaminda di e hustu pareu."
26,8,"Di bèrdat, mientras ku nos tabata sigui e kaminda di Bo huisionan, O SEÑOR, nos a spera riba Bo; Bo nòmber, e rekuèrdo di Bo, ta e deseo di nos alma."
26,9,"Anochi mi alma ta anhelá na Bo, di bèrdat, mi spiritu den mi ta buskaBo ku diligensia; pasobra ora Bo huisionan bin riba tera, e habitantenan di mundu ta siña hustisia."
26,10,"Maske miserikòrdia wòrdu mustrá na e malbado, e no ta siña hustisia; e ta trata inhustu den e tera di rektitut, i no kier mira e mahestat di SEÑOR."
26,11,"O SEÑOR, Bo man ta halsá, ma nan no ta mira esaki. Nan ta mira Bo zelo pa e pueblo i nan ta wòrdu brongosá; di bèrdat, kandela lo kaba ku Bo enemigunan."
26,12,"SEÑOR, lo Bo stablesé pas pa nos, pasobra Bo a hasi tur nos obranan pa nos."
26,13,"O SEÑOR nos Dios, otro señornan fuera di Bo a manda riba nos, ma pa medio di Bo so nos ta konfesá Bo nòmber."
26,14,"Nan ta morto awor, nan no ta biba mas, nan a muri, nan no ta lanta mas; pesei Bo a kastigá i a destruí nan, i Bo a kita tur rekuèrdo di nan."
26,15,"Bo a hasi e nashon oumentá, O SEÑOR, Bo a hasi e nashon oumentá, Bo ta wòrdu glorifiká; Bo a ekstendé tur e fronteranan di e tera."
26,16,"O SEÑOR, nan a buskaBo den angustia; apenas nan por a flùister un orashon; Bo kastigu tabata riba nan."
26,17,"Manera ora di duna lus ta yega pa un muhé na estado, i e ta trose i ta grita den su doló di parto, asina nos tabata dilanti di Bo, O SEÑOR."
26,18,"Nos tabata na estado, nos tabata trose den doló di parto, ma tabata komo si fuera ta bientu nos a pari. Nos no por a trese liberashon pa e tera, ni habitantenan di mundu no a nase."
26,19,"Bo mortonan lo biba; nan kadavernan lo lanta. Boso ku ta drumi den stòf, spièrta i grita di goso, pasobra bo serena ta manera serena di ourora, i tera lo duna lus na su mortonan."
26,20,"Bin, mi pueblo, drenta den bo kambernan i sera bo portanan bo tras; skonde pa un poko tempu, te ora indignashon pasa."
26,21,"Pasobra mira, SEÑOR ta serka di sali for di Su lugá di biba, pa kastigá e habitantenan di tera pa nan inikidat; i tera lo revelá e sanger ku el a drama, i lo no tapa su mortonan mas."
27,1,"Den e dia ei SEÑOR, ku Su spada furioso, grandi i poderoso, lo kastigá Leviatan, e kolebra ku ta move lihé, si, Leviatan, e kolebra ku ta trose; i E lo mata e dragon ku ta biba den laman."
27,2,"Den e dia ei: \"Un kunuku di wendrùif, kanta di djé!"
27,3,"Ami, SEÑOR, ta su wardadó; Ami ta muh'é tur ora bai. Pa ningun hende no hasi daño na djé, Mi ta ward'é di dia i anochi."
27,4,"Mi no ta rabiá. Si un hende a dunaMi kadushi i sumpiña den bataya, lo Mi a trapa riba nan, lo Mi a kima nan kompletamente."
27,5,"Of lagu'é konfia riba Mi protekshon, lagu'é hasi pas ku Mi, lagu'é hasi pas ku Mi.\""
27,6,"Den e dianan ku ta bin Jakòb lo saka rais, Israel lo floria i spreit, i yena henter mundu ku fruta."
27,7,"Akaso El a bati Israel manera El a bati esnan ku a bati nan? Of nan a wòrdu matá konforme e matansa di esnan ku El a mata?"
27,8,"Bo a lucha ku nan dor di deportá nan, dor di kore ku nan. Ku Su bientu fuerte El a ekspulsá nan riba e dia di bientu di pariba."
27,9,"Pesei pa medio di esaki Jakòb su inikidat lo ta pordoná; i esaki lo ta e preis kompleto pa e pordon di su piká: ora ku e hasi tur e piedranan di altar manera piedra di kalki garná, ora ku e imagennan di Asera i e altarnan di sensia lo no keda para."
27,10,"Pasobra e stat fortifiká ta keda isolá, un pueblito ku ta bandoná i lagá manera desierto; ayanan bishé lo kome yerba i ayanan e lo kai drumi i kome te kaba ku su ramanan."
27,11,"Ora su takinan seka, nan ta wòrdu kitá afó; muhénan ta bin sende kandela ku nan. Pasobra nan no ta un pueblo ku disernimentu, pesei Esun ku a traha nan lo no tene miserikòrdia di nan, i nan Kreador lo no tene kompashon ku nan."
27,12,"Ma lo sosodé den e dia ei ku SEÑOR lo kuminsá ku Su batimentu di mainshi for di e korida di Riu Eufrates te na e roi di Egipto; i boso lo wòrdu reuní un pa un, O yunan di Israel."
27,13,"Tambe lo sosodé den e dia ei ku un gran tròmpèt lo wòrdu toká; i esnan ku tabata peresé den tera di Asiria i ku tabata plamá den tera di Egipto lo bin i adorá SEÑOR riba e seru santu na Jerusalèm."
28,1,"Ai di e korona di orguyo, ai di e burachénan di Efrain, kende nan bunitesa glorioso ta un flor ku ta marchitá, kual ta riba kabes di e vaye fértil. Ai di esnan ku ta poderá dor di biña!"
28,2,"Mira, Señor tin un ku ta fuerte i poderoso; manera un bientu duru ku hagel, un tempestat di destrukshon, manera un tempestat di awanan poderoso ku ta keda inundá, El a tir'é abou na suela ku Su man."
28,3,"E korona orguyoso di e burachénan di Efrain ta keda trapá bou di pia."
28,4,"I e bunitesa glorioso ta un flor ku ta marchitá, kual ta riba kabes di e vaye fértil, manera e promé figo ku ta hecha promé ku bira zomer, kual un hende ta mira, i asina ku e ta den su man, e ta gulié mand'abou."
28,5,"Den e dia ei e SEÑOR di ehérsitonan lo bira un korona bunita, i un diadema glorioso pa e restante di Su pueblo,"
28,6,"un spiritu di hustisia pa esun ku ta sinta pa huzga, un forsa pa esnan ku ta para e bataya pa e no pasa e porta di stat."
28,7,"I esakinan tambe ta zeilu pa motibu di biña, i ta tambaliá pa motibu di bibida stèrki: e saserdote i e profeta ta zeilu pa motibu di bibida stèrki; biña tin nan tur bruhá; nan ta tambaliá pa motibu di bibida stèrki; nan ta zeilu mientras ku nan tin vishon; nan ta trompeká ora nan ta dikta sentensia."
28,8,"Pasobra tur mesa ta yen di loke nan a saka; no a keda ni un lugá limpi."
28,9,"\"Ken lo E siña konosementu? Ken lo E splika e mensahe? Esnan kitá for di lechi? Esnan kitá for di pechu?"
28,10,"Pasobra E ta bisa: 'Ordu riba òrdu, òrdu riba òrdu, liña riba liña, liña riba liña, aki un poko, aya un poko.'\""
28,11,"Di bèrdat, E lo papia ku e pueblo aki pa medio di lenga gagu i idioma stranhero,"
28,12,"Esun ku a bisa nan: \"Aki tin sosiegu, duna sosiegu na esnan kansá,\" i, \"Aki tin deskanso,\" ma nan no kier a skucha."
28,13,"Pesei e palabra di SEÑOR pa nan lo ta: \"Ordu riba òrdu, òrdu riba òrdu, liña riba liña, liña riba liña, aki un poko, aya un poko,\" pa nan bai i trompeká kai ku lomba, i wòrdu kibrá, kohí den trampa i hibá den koutiverio."
28,14,"Pesei, tende e palabra di SEÑOR, O hasidónan di bofon, kendenan ta goberná e pueblo aki ku ta na Jerusalèm."
28,15,"Pasobra boso a bisa: \"Nos a sera un aliansa ku morto, i ku Seol nos a sera un pakto; e zwip tremendo lo no alkansá nos ora ku e ta pasa, pasobra nos a hasi mentira nos refugio, i nos a skonde nos mes bou di engaño.\""
28,16,"Pesei, asina Señor DIOS ta bisa: \"Mira, Mi ta pone un piedra na Sion, un piedra probá, un piedra-di-skina presioso, un fundeshi firme; esun ku kere den djé lo no desmayá."
28,17,"Lo Mi hasi huisio bira e liña-di-midi, i hustisia e waterpas; anto hagel lo lastra e refugio di mentira bai kuné, i e awanan lo inundá e lugá di skonde."
28,18,"Boso aliansa ku morto lo wòrdu kanselá, i boso pakto ku Seol lo no keda para; ora ku e zwip tremendo pasa, boso lo keda trapá dor di djé."
28,19,"Mes tantu biaha ku e pasa, e lo gara boso. Pasobra mainta tras mainta e lo pasa, durante di dia i anochi. \"I esaki lo ta puru teror pa komprendé kiko e ta nifiká.\""
28,20,"E kama ta muchu kòrtiku pa rèk kurpa riba djé, i e dekel ta muchu smal pa lora kurpa aden."
28,21,"Pasobra SEÑOR lo lanta manera El a lanta riba Seru Perazim, E lo ta indigná manera E tabata indigná den e vaye di Gabaon, pa hasi Su tarea, Su tarea asombroso, i pa hasi Su trabou, Su trabou ekstraordinario."
28,22,"Awor, no hasi manera hasidónan di bofon, pa boso kadenanan no bira mas pèrtá; pasobra mi a tende for di e Señor DIOS di ehérsitonan di destrukshon determiná riba henter tera."
28,23,"Paga tino i tende mi bos, skucha i tende mi palabranan."
28,24,"Akaso un kunukero ta plug kontinuamente pa planta simia? Akaso e ta bòlter i lòs e tera kontinuamente?"
28,25,"E no ta hasi su superfisio pareu pa sembra eneldo i plama komino? E no ta planta trigo na kareda, puspas na su lugá fiho i avena na rant?"
28,26,"Pasobra su Dios ta instruié i ta siñ'é korektamente."
28,27,"Pasobra eneldo no ta wòrdu batí ku un hèrmènt-pa-bati-mainshi, ni wil di garoshi no ta wòrdu pasá ofer di komino; ma eneldo ta wòrdu batí ku palu, i komino ku bara."
28,28,"Mainshi pa traha pan ta wòrdu mulá; di bèrdat, hende no ta keda batié sin fin. Komo ku wil di su garoshi i su kabainan por dañ'é, e no ta keda batié."
28,29,"Esaki tambe ta bin di e SEÑOR di ehérsitonan, Kende a hasi Su konseho maraviyoso i Su sabiduria ekselente."
29,1,"Ai di Ariel, Ariel, e stat kaminda David a kampa! Añadí un aña na otro; warda boso fiestanan segun nan kurso."
29,2,"Tòg lo Mi trese angustia pa Ariel, i e lo ta un stat di lamentashon i yoramentu; e lo ta manera un Ariel pa mi."
29,3,"Lo Mi kampa tur rònt kontra bo i lo Mi lanta baluarte kontra bo, i lo Mi lanta torennan di bataya kontra bo."
29,4,"E ora ei lo bo wòrdu rebahá; for di suela lo bo papia, i bo palabranan lo sali for di den stòf. Bo bos lo sali for di tera, manera bos di fantasma, i bo palabra lo sali ketu-ketu asina for di den stòf."
29,5,"Ma e multitut di bo enemigunan lo bira manera stòf fini, i e multitut di hende kruel manera bagas ku ta bula bai. I esaki lo sosodé den un instante, direpiente."
29,6,"Dor di e SEÑOR di ehérsitonan lo bo wòrdu kastigá ku strena, temblor i zonidu duru, ku warwarú, tempestat i flam di kandela ku ta destruí."
29,7,"I e multitut di tur e nashonnan ku ta bringa kontra Ariel, sí, tur ku ta bringa kontra djé i kontra su lugá fortifiká, i ku ta pon'é den pèrtá, lo ta manera un soño, un vishon den anochi."
29,8,"I lo ta manera ora ku un hende ku hamber ta soña ku e ta kome, ma ora ku e spièrta, su stoma ta bashí; òf manera ora ku un hende ku set ta soña ku e ta bebe, ma ora ku e spièrta, at'el a keda morchá i su set no a kita. Asina e multitut di tur e nashonnan lo ta, ku ta bringa kontra Seru Sion."
29,9,"Spera i keda spera. Hasi boso mes siegu i keda siegu. Nan ta bira burachi, ma no di biña; nan ta tambaliá, ma no di bibida stèrki."
29,10,"Pasobra SEÑOR a basha un spiritu di soño profundo riba boso: El a sera boso wowonan, e profetanan; i El a tapa boso kabesnan, e miradónan."
29,11,"I henter e vishon lo ta pa boso manera e palabranan di un buki seyá. Ora nan entregá esaki na esun ku sa lesa, bisando: \"Pa fabor, lesa esaki,\" e lo kontestá: \"Mi no por, pasobra e ta seyá.\""
29,12,"Of ora nan duna e buki na esun ku no sa lesa, bisando: \"Pa fabor, lesa esaki\", e lo bisa: \"Mi no sa lesa.\""
29,13,"I Señor a bisa: \"Pasobra e hendenan aki ta aserkáMi ku nan boka i ta onraMi ku nan lepnan, ma nan kurason ta leu for di Mi, i nan temor pa Mi ta konsistí di mandamentu di hende, ku nan ta siña for di kabes,"
29,14,"pesei, mira, un biaha mas lo Mi hasi kosnan maraviyoso meimei di e pueblo aki, kosnan maraviyoso i milagroso; i e sabiduria di nan hòmbernan sabí lo peresé, i e komprendementu di nan hòmbernan prudente lo ta skondí."
29,15,"Ai di esnan ku ta skonde nan plan bon skondí pa SEÑOR, i ku ta hasi nan obranan den un lugá skur, i nan ta bisa: Ken ta mira nos?\" òf \"Ken konosé nos?\""
29,16,"Boso ta bira kos robes pa drechi! E alfarero mester wòrdu konsiderá igual ku e klei, ku loke a wòrdu trahá lo a bisa esun ku a trah'é: \"E no a trahami\"? Of loke a wòrdu formá bisa esun ku a form'é: \"E no tin komprendementu\"?"
29,17,"No ta djis den poko tempu Líbano lo bira un kunuku fértil, i e kunuku fértil wòrdu konsiderá komo mondi-será?"
29,18,"Den e dia ei e sordo lo tende palabranan di un buki, i for di nan tiniebla i skuridat wowonan di e siegu lo mira."
29,19,"Esnan afligí tambe lo oumentá nan alegria den SEÑOR, i esnan di mas pober di humanidat lo regosihá den Esun Santu di Israel."
29,20,"Pasobra e hende kruel lo yega na un fin, i e hasidó di bofon lo no eksistí mas; di bèrdat, tur ku tin intenshon di hasi maldat lo wòrdu kòrtá kitá afó--"
29,21,"esnan ku ta trese un persona bou di kondenashon ku un palabra, i ku ta kohe den trampa esun ku ta huzga na e porta di stat, i ku ta defroudá esun ku ta den su derecho ku pleitamentu bano."
29,22,"Pesei, asina SEÑOR, Kende a redimí Abraham, ta bisa tokante di e kas di Jakòb: \"Jakòb lo no keda brongosá mas, tampoko su kara lo no bira blek mas,"
29,23,"ma ora ku e mira su yunan, e obra di Mi mannan, meimei di djé, eseinan lo santifiká Mi nòmber; di bèrdat, nan lo santifiká Esun Santu di Jakòb, i lo tin temor di e Dios di Israel."
29,24,"I esnan ku ta desviá den spiritu lo konosé e bèrdat, i esnan ku ta murmurá lo aseptá instrukshon."
30,1,"\"Ai di e yunan rebelde,\" SEÑOR ta deklará, \"kendenan ta ehekutá un plan ku no ta di Mi, i ku ta sera un aliansa ku no ta di Mi Spiritu, pa montoná piká riba piká;"
30,2,"ku ta baha bai Egipto sin konsultá ku Mi, pa buska refugio den e siguridat di Farao, i pa buska protekshon den e sombra di Egipto!"
30,3,"Pesei e siguridat di Farao lo ta boso bèrguensa, i e protekshon den e sombra di Egipto lo ta boso umiyashon."
30,4,"Pasobra nan prensnan ta na Zoan, i nan embahadornan ta yega Hanes."
30,5,"Tur hende lo tin bèrguensa pa motibu di un pueblo ku no por ta di probecho pa nan, ku no ta di yudansa ni di probecho, ma di bèrguensa i tambe di reproche.\""
30,6,"E profesia tokante di e bestianan di Negèv. Dor di un tera di aflikshon i angustia, for di kaminda ta bin leon muhé i leon machu, víbora i kolebra ku ta bula, nan ta karga nan rikesanan riba lomba di buriku yòn, i nan tesoronan riba bulto di kamel, hiba na un pueblo ku no por ta di probecho pa nan;"
30,7,"sí, na Egipto, kende su yudansa ta bano i bashí. Pesei Mi a yam'é \"Rahab, esun ku ta sinta pòrnada.\""
30,8,"Bai awor, skirbi esaki den nan presensia riba un tabla, i registr'é den un ròl, pa esaki por sirbi den e tempu ku ta bin komo un testigu pa semper."
30,9,"Pasobra esaki ta un pueblo rebelde, yunan mentiroso, yunan ku ta nenga di skucha e instrukshon di SEÑOR;"
30,10,"ku ta bisa e miradónan: \"No mira vishon\", i ku ta bisa e profetanan: \"No profetisá pa nos loke ta korekto; papia kosnan agradabel ku nos; profetisá mentira."
30,11,"Kita for di e kaminda, hala for di e bereha; no laga nos tende mas di Esun Santu di Israel.\""
30,12,"Pesei, asina Esun Santu di Israel ta bisa: \"Komo ku boso a rechasá e palabra aki i a pone boso konfiansa den opreshon i engaño, i a dependé riba nan,"
30,13,"pesei e inikidat aki lo ta pa boso manera kibrá den un muraya ku ta serka di kai, un muraya haltu ku a blas, ku su kaída ta bin direpiente, den un instante."
30,14,"E lo kibra na pida-pida manera butishi di alfarero, asina kruelmente kibrá ku ni un fragmento lo no wòrdu hañá entre su pidanan pa kohe kandela for di fogon, òf pa saka awa for di rembak kuné.\""
30,15,"Pasobra asina Señor DIOS, Esun Santu di Israel, a bisa: \"Den repentimentu i sosiegu boso lo ta salbá; den kietut i konfiansa boso fortalesa ta.\" ma boso no tabata dispuesto,"
30,16,"i boso a bisa: \"Nò, nos lo hui riba kabai,\" pesei boso lo hui! \"I nos lo kore riba kabai lihé,\" pesei esnan ku ta pèrsiguí boso lo ta lihé."
30,17,"Mil lo hui pa amenasa di ún hende; boso lo hui pa amenasa di sinku hende, te ora boso keda manera un bandera riba kabes di un seru, i manera un señal riba un seritu."
30,18,"Pesei SEÑOR ta anhelá di ta miserikòrdioso ku boso, i pesei E lo wòrdu halsá pa tene kompashon ku boso. Pasobra SEÑOR ta un Dios di huisio; bendishoná ta tur esnan ku ta spera riba djE."
30,19,"O pueblo di Sion, ku ta biba na Jerusalèm, lo bo no yora mas. Siguramente E lo ta miserikòrdioso ku bo ora ku E tende e zonidu di bo yoramentu; ora ku E tende esaki, E lo kontestábo."
30,20,"Maske Señor a duna boso pan di atversidat i awa di aflikshon, E, bo Siñadó, lo no skonde Su mes mas, ma bo wowonan lo mira bo Siñadó."
30,21,"Bo orea lo tende un palabra tras di bo ta bisa: \"Esaki ta e kaminda, kana den djé,\" ki ora ku boso bira na man drechi òf na man robes."
30,22,"I lo bo desonrá bo imagennan grabá, kubrí ku plata, i bo imagennan bashá, kubrí ku oro. Lo bo tira nan afó, manera un kos masha fis mes, i lo bisa nan: \"Bai!\""
30,23,"E ora ei E lo dunabo awaseru pa e simia ku lo bo sembra den tera, i pan for di e produkshon di tera, i esaki lo ta riku i abundante. Den e dia ei bo bestianan lo kome den un lugá di yerba bèrdè ku tin hopi espasio."
30,24,"Tambe e bueynan i e burikunan ku ta plug tera lo kome kuminda salá, ku a wòrdu bientá ku skòp i fòrki."
30,25,"I riba tur montaña haltu i riba tur seru haltu lo tin roinan di awa ta kore den e dia di e gran matansa, ora ku e torennan kai."
30,26,"I lus di luna lo ta manera lus di solo, i lus di solo lo ta shete bes mas kla, manera lus di shete dia, den e dia ku SEÑOR mara e fraktura di Su pueblo i kura e herida ku El a kousa."
30,27,"Mira, e nòmber di SEÑOR ta bin for di un lugá leu; Su rabia ta kima i Su huma ta diki; Su lepnan ta yen di indignashon, i Su lenga ta manera un kandela ku ta destruí;"
30,28,"i Su rosea ta manera un korida di awa ku ta basha ofer, ku ta yega te na garganta-- pa sakudí e nashonnan p'aki p'aya den un sefta, i pa pone den boka di e pueblonan e frena ku ta hiba nan na ruina."
30,29,"Boso lo tin kantika manera den anochi, ora boso ta selebrá un fiesta; i alegria di kurason manera ora ku un hende ta marcha riba zonidu di flùit, pa bai na e seru di SEÑOR, na e Baranka di Israel."
30,30,"I SEÑOR lo laga hende tende Su bos di outoridat, i lo laga nan mira Su brasa baha ku rabia furioso i ku kandela ku ta destruí, ku awaseru pisá, yobida duru i hagel."
30,31,"Pasobra e bos di SEÑOR lo hasi Asiria keda yen di teror, ora ku E suta ku bara."
30,32,"I kada sla ku bara di kastigu ku SEÑOR lo pone riba djé, lo ta ku muzik di tamburein i lirio; i den batayanan, mientras ku E ta zwai ku arma, E lo bringa nan."
30,33,"Pasobra Tofet tabata kla pa hopi tempu kaba; di bèrdat, el a wòrdu prepará pa rei. El a trah'é hundu i hanchu, ku kandela i palu na kantidat; e rosea di SEÑOR ta send'é na kandela, manera un korida di swafel."
31,1,"Ai di esnan ku ta baha bai Egipto pa buska yudansa, ku ta dependé riba kabai i ta konfia den garoshi, pasobra nan ta hopi, i den koredó di kabai, pasobra nan ta masha fuerte mes, ma nan no ta mira na Esun Santu di Israel, ni nan no ta buska SEÑOR!"
31,2,"Tòg E tambe ta sabí i lo trese desaster, i no ta hala Su palabranan atras, ma lo lanta kontra e kas di hasidónan di maldat, i kontra e yudansa di esnan ku ta hasi inikidat."
31,3,"Awor e egipsionan ta hende i no Dios, i nan kabainan ta karni i no spiritu; asina SEÑOR lo ekstendé Su man, i esun ku ta yuda lo trompeká, i esun ku a wòrdu yudá lo kai, i nan tur huntu lo yega na un fin."
31,4,"Pasobra asina SEÑOR ta bisami: \"Meskos ku leon òf leon yòn ta gruña riba su proi (ora ku un multitut di wardadó di karné ta reuní kontra djé, e no tin miedu di nan bos, ni ta sinti su mes molestiá dor di nan gritu), asina e SEÑOR di ehérsitonan lo baha bin pa bringa riba Seru Sion i riba su seritu.\""
31,5,"Manera parhanan ku ta keda zwef, asina e SEÑOR di ehérsitonan lo protehá Jerusalèm. E lo proteh'é i libr'é; E lo defend'é i reskat'é."
31,6,"Bolbe serka Esun ku boso a rebeldiá kontra djE asina tantu, O yunan di Israel."
31,7,"Pasobra den e dia ei kada un di boso lo deshasí di su ídolonan di plata i di su ídolonan di oro, ku boso man pekaminoso a traha."
31,8,"I e asirio lo kai pa medio di spada ku no ta di hende, i un spada ku no ta di hende lo devor'é. Asina e lo no skapa for di spada, i su hobennan lo ta obligá di hasi trabou fòrsá."
31,9,"\"I su baranka lo kaba na nada pa motibu di pániko, i su prensnan lo tin masha miedu mes di e emblema,\" SEÑOR, Kende Su kandela ta na Sion i Kende Su fòrnu ta na Jerusalèm, ta deklará."
32,1,"Mira, un rei lo reina ku hustisia, i prensnan lo goberná ku huisio."
32,2,"Kada un lo ta manera un refugio kontra bientu, i un protekshon kontra tempestat, manera koridanan di awa den un tera seku, manera sombra di un baranka masha grandi mes den un tera ku tin set di awa."
32,3,"E ora ei wowo di esnan ku ta mira lo no wòrdu siegá mas, i orea di esnan ku ta tende lo skucha."
32,4,"Kurason di e hende impulsivo lo diserní bèrdat, i lenga di e gagunan lo papia bon kla."
32,5,"E bobo lo no wòrdu yamá nobel mas, tampoko e bandido lo no wòrdu yamá generoso."
32,6,"Pasobra un bobo ta papia ko'i loko, i su kurason ta inkliná na maldat, pa kometé impiedat i pa plama eror tokante di SEÑOR, pa no satisfasé e hende ku tin hamber, i pa nenga di duna awa pa bebe na esun ku tin set."
32,7,"Armanan di e bandido ta maligno; e ta inventá plannan maligno pa destruí e afligínan ku kalumnia, maske esun den nesesidat ta papia loke ta korekto."
32,8,"Ma e hende nobel ta inventá plannan nobel, i ta para pa loke ta nobel."
32,9,"Lanta, boso, muhénan ku ta sinti boso mes trankil, i skucha mi bos; paga tino na mi palabra, boso, yu muhénan ku ta sinti boso mes sigur."
32,10,"Denter di un aña i algun dia boso lo bira intrankil, O yu muhénan ku ta sinti boso mes sigur; pasobra e kosecha di wendrùif a frakasá, i lo no tin kosecha di fruta."
32,11,"Tembla, boso, muhénan ku ta sinti boso mes trankil; sea intrankil, boso, yu muhénan ku ta sinti boso mes sigur; kita sunú i bisti paña di saku na boso sintura."
32,12,"Bati riba boso pechu ku duele pa e kunukunan plasentero, pa e matanan di wendrùif fruktífero,"
32,13,"pa e tera di mi pueblo kaminda mata di sumpiña i kadushi lo nase; sí, pa tur e kasnan alegre i pa e stat di alegria."
32,14,"Pasobra e palasio a wòrdu bandoná, e stat poblá, desolá. Seritu i toren di vigilansia a bira kueba pa semper, un delisia pa buriku shimaron, yerba bèrdè pa tounan di karné,"
32,15,"te ora ku e Spiritu wòrdu bashá riba nos for di ariba, i desierto bira kunuku fértil, i kunuku fértil wòrdu konsiderá komo mondi-será."
32,16,"E ora ei huisio lo biba den desierto, i hustisia lo biba den kunuku fértil."
32,17,"E fruta di hustisia lo ta pas, i e resultado di hustisia lo ta kietut i konfiansa pa semper."
32,18,"E ora ei mi pueblo lo biba den un lugá kaminda pas ta reina, i den kasnan sigur i den lugánan kaminda tin sosiegu i trankilidat,"
32,19,"maske hagel kai i tumba tur palu di mondi-será, i e stat keda kompletamente destruí."
32,20,"Ki bendishoná boso lo ta, boso ku ta sembra kantu di tur awa, i ku ta laga buey i buriku sali kana rònt liber."
33,1,"Ai di bo, O destruidó, mientras ku abo no a wòrdu destruí; i esun ku ta traishoná, mientras ku otronan no a trat'é ku traishon! Asina bo kaba di destruí, abo lo wòrdu destruí; asina bo stòp di traishoná, otronan lo traishonábo."
33,2,"O SEÑOR, sea miserikòrdioso ku nos; nos a spera riba Bo. Sea Abo nos forsa tur mainta, tambe nos salbashon den tempu di angustia."
33,3,"Na e zonidu di tumulto pueblonan ta hui; ora Bo lanta, nashonnan ta plama bai."
33,4,"Bo botín ta wòrdu rekohí, komo si fuera ta tirakochi bèrdè a hasié. Hende ta baha riba djé manera un nubia di tirakochi."
33,5,"SEÑOR ta eksaltá, pasobra E ta biba den e halturanan; El a yena Sion ku huisio i hustisia."
33,6,"I E lo ta e stabilidat di bo tempunan, un rikesa di salbashon, sabiduria i konosementu; e temor di SEÑOR ta su tesoro."
33,7,"Mira, nan hòmbernan balente ta yora den kaya; e embahadornan di pas ta yora amárgamente."
33,8,"E kamindanan grandi ta keda desolá, e biahero a disparsé; el a kibra e aliansa, el a despresiá e statnan; e no tin rèspèt pa hende."
33,9,"E tera ta lamentá i ta kaba na nada. Líbano ta keda brongosá i ta marchitá; Saron ta manera un desierto, anto Basan i Karmelo ta pèrdè nan blachi."
33,10,"\"Awor lo Mi lanta,\" SEÑOR ta bisa; \"Awor lo Mi wòrdu eksaltá, awor lo Mi wòrdu halsá."
33,11,"Boso a konsebí bagas, boso lo duna lus na palu di mainshi seku; Mi rosea lo kaba ku boso manera kandela."
33,12,"E pueblonan lo kima bira kalki kimá, manera sumpiña kòrtá ku ta kimá den kandela."
33,13,"\"Boso ku ta leu, tende loke Mi a hasi; boso ku ta serka, rekonosé Mi poder.\""
33,14,"Pekadónan na Sion ta yen di teror; temblamentu a gara e malbadonan. \"Ken di nos por biba kaminda tin kandela ku ta destruí? Ken di nos por biba kaminda tin kimamentu etèrno?\""
33,15,"Esun ku ta kana den hustisia i ta papia ku sinseridat, esun ku ta rechasá ganashi inhustu i ta sakudí su mannan, nengando plaka pasá bou di mesa; esun ku ta sera su orea pa no tende di dramamentu di sanger i ta sera su wowo pa no mira maldat;"
33,16,"e lo biba riba e halturanan; su refugio lo ta e baranka impenetrabel; semper e lo tin pan, i e lo no tin falta di awa."
33,17,"Bo wowonan lo mira e Rei den Su bunitesa; nan lo mira un tera leu."
33,18,"Bo kurason lo meditá riba teror: \"Unda esun ku ta konta ta? Unda esun ku ta pisa ta? Unda esun ku ta konta e torennan ta?\""
33,19,"Lo bo no mira un pueblo feros mas, un pueblo di abla inkomprendibel, ku ningun hende no ta komprendé, ku lenga gagu, ku ningun hende no ta komprendé."
33,20,"Ata Sion, e stat di nos fiestanan stipulá; bo wowo lo mira Jerusalèm, un lugá trankil pa biba aden, un tènt ku lo no wòrdu desarmá; su stakanan lo no wòrdu ranká afó nunka, tampoko ni un di su kabuyanan lo no wòrdu kibrá."
33,21,"Ma ayanan SEÑOR, Esun mahestuoso, lo ta pa nos un lugá di riunan i kanalnan hanchu, riba kualnan boto di rema lo no pasa, i riba kualnan barku poderoso lo no pasa."
33,22,"Pasobra SEÑOR ta nos Hues, SEÑOR ta nos Dunadó di lei, SEÑOR ta nos Rei; E lo salba nos."
33,23,"Bo kabuyanan ta kologá slap; nan no por wanta e master den su base, pa e keda firme, ni nan no por span e bela. E ora ei un abundansia di botín lo wòrdu partí; kohonan lo kohe e botín."
33,24,"I ningun habitante lo no bisa: \"Mi ta malu\"; e pueblo ku ta biba ayanan lo wòrdu pordoná pa nan inikidat."
34,1,"Hala serka pa tende, O nashonnan; i skucha, O pueblonan! Laga tera i tur loke e ta kontené tende, i mundu i tur loke e ta produsí."
34,2,"Pasobra SEÑOR Su indignashon ta kontra tur e nashonnan, i Su furia ta kontra tur nan ehérsitonan. El a destruí nan kompletamente, El a entregá nan pa matansa."
34,3,"Asina nan mortonan lo wòrdu tirá afó, i nan kadavernan lo manda holó stinki, i e serunan lo keda papa muhá di nan sanger."
34,4,"I henter e ehérsito di shelu lo disolvé, i e shelunan lo wòrdu lorá, manera ta lora un ròl; tur nan ehérsitonan tambe lo seka, manera blachi ta seka na mata di wendrùif, òf manera blachi ta seka na palu di figo."
34,5,"Pasobra Mi spada ta sasiá den shelu; mira, e lo baha pa huzga Edòm i pa huzga e pueblo ku Mi a destiná pa destrukshon."
34,6,"E spada di SEÑOR ta tur na sanger; e ta yen-yen di vèt, di sanger di lamchi i di kabritu, di vèt di nir di karné chubatu. Pasobra SEÑOR tin un sakrifisio na Bosra, i un gran matansa na tera di Edòm."
34,7,"Buey di mondi tambe lo kai huntu ku nan, i toro yòn huntu ku esnan fuerte; asina nan tera lo ta papa muhá di sanger, i nan stòf lo ta saturá ku vèt."
34,8,"Pasobra SEÑOR tin un dia di vengansa, un aña di rekompensa pa kousa di Sion."
34,9,"Su koridanan di awa lo bira breu, i su stòf lo bira swafel. Su tera lo bira breu ku ta kima."
34,10,"E lo no wòrdu pagá di dia ni anochi; su huma lo subi bai ariba pa semper; di generashon pa generashon e lo keda desolá; hamas ningun hende lo pasa dor di djé."
34,11,"Ma pelikan i porko di spiña lo poderá di djé, i palabrua i raf lo biba den djé. I E lo span e liña di konfushon riba djé, i e chumbu-di-midi di desolashon."
34,12,"Su nobelnan--no tin ni un di nan ayanan ku nan por proklamá komo rei-- i tur su prensnan lo ta nada."
34,13,"Sumpiña lo nase den su torennan fortifiká, bringamosa i kadushi den su statnan fortifiká; tambe e lo ta un lugá pa chakál biba aden i un lugá pa abestrus keda."
34,14,"Bestia di desierto lo kontra ku lobo, tambe kabritu di mondi lo grita otro. Sí, e mònster di anochi lo biba ayanan, i lo haña un lugá di sosegá pa su mes."
34,15,"Palabrua lo traha neishi ayanan i pone webu, e lo brui nan i trese nan huntu bou di su protekshon; sí, kinikini lo reuní ayanan, kada un ku su sorto."
34,16,"Buska i lesa den e buki di SEÑOR: Ningun di esakinan lo no falta; ningun lo no falta su kompañero. Pasobra Su boka a ordená, i Su Spiritu a reuní nan."
34,17,"Anto El a tira suerte pa nan, i Su man a partié pa nan segun midí. E lo ta di nan pa semper; di generashon pa generashon nan lo biba den djé."
35,1,"Tera seku i desierto lo ta kontentu, i Arabá lo regosihá i floria manera rosa."
35,2,"E lo floria abundantemente, i regosihá ku goso i gritu di alegria. E gloria di Líbano lo wòrdu duná na djé, e mahestat di Karmelo i Saron. Nan lo mira e gloria di SEÑOR, e mahestat di nos Dios."
35,3,"Enkurashá esnan agotá, i fortalesé esnan debil."
35,4,"Bisa esnan ku nan kurason ta yen di ansha: \"Tene kurashi, no tene miedu. Mira, boso Dios lo bin ku vengansa, ku e pago di Dios, ma E lo salba boso.\""
35,5,"E ora ei wowo di e siegunan lo mira, i orea di e sordonan lo tende."
35,6,"Anto e kohonan lo bula manera biná, i lenga di e mudo lo grita di alegria. Pasobra awa lo basha den desierto, i koridanan di awa den Arabá."
35,7,"Tera seku, kimá dor di solo, lo bira plas di awa, i e tera ku tin set lo bira fuentenan di awa; den e lugá pa chakál biba aden, esta, su lugá di sosegá, yerba ta bira richi i kabana."
35,8,"I lo tin un kaminda grandi ayanan, un karetera, i esaki lo wòrdu yamá e Kaminda Grandi di Santidat. Hende impuru lo no pasa riba djé, ma e lo ta pa esun ku ta kana den e kaminda ei, i hende bobo lo no kana pariba pabou riba djé."
35,9,"Lo no tin ningun leon ayanan, ni ningun bestia feros lo no subi e kaminda ei; esakinan lo no wòrdu hañá ayanan. Ma esnan redimí lo kana ayanan,"
35,10,"i esnan redimí di SEÑOR lo bolbe; nan lo bin Sion ku gritu di goso, ku goso etèrno riba nan kabes. Nan lo haña alegria i goso, i tristesa i suspiro lo hui bai."
36,1,"Awor a sosodé ku den e di dieskuater aña di rei Ezekias, Senakerib, rei di Asiria, a bin kontra tur e statnan fortifiká di Juda i a kapturá nan."
36,2,"I rei di Asiria a manda Rabsakes for di Lakis pa bai Jerusalèm serka rei Ezekias ku un ehérsito grandi. El a bai para banda di e akuadukto di e tanki ariba, ku ta keda na e kaminda grandi di e Fèlt di Labadó."
36,3,"Anto Eliakim, yu hòmber di Hilkias, kende tabata mayordomo di e kas, Sebna, e eskriba, i Joa, yu hòmber di Asaf, e registradó, a sali bin serka djé."
36,4,"E ora ei Rabsakes a bisa nan: \"Awor bisa Ezekias: 'Asina e gran rei, rei di Asiria, ta bisa: \"Riba kiko bo ta basa e konfiansa aki ku bo tin?"
36,5,"Mi ta bisa: 'Bo strategia i forsa pa guera ta solamente palabranan bashí.' Awor ta den ken bo ta konfia, ku bo a rebeldiá kontra mi?"
36,6,"Mira, bo ta konfia den e bara di richi machiká aki, esta, den Egipto, ku si un hende lèn riba djé, e ta drenta den su man i ta traspas'é. Asina Farao, rei di Egipto, ta pa tur esnan ku ta konfia den djé."
36,7,"Ma si bo bisami: 'Nos ta konfia den SEÑOR nos Dios,' no ta E ta Esun, Kende Su lugánan haltu i Kende Su altarnan Ezekias a kita, i a bisa Juda i Jerusalèm: 'Boso mester adorá dilanti di e altar aki?'"
36,8,"\"Pesei anto, bin hasi un kombenio ku mi shon, rei di Asiria, i lo mi dunabo dos mil kabai, si abo, di bo banda, por pone koredó riba nan."
36,9,"Kon anto bo por resistí un solo ofisial, un di esnan di mas menos di e sirbidónan di mi shon, i konfia den Egipto pa garoshi i pa koredó di kabai?"
36,10,"Akaso ta sin e aprobashon di SEÑOR mi a bin awor kontra e tera aki pa destruié? SEÑOR a bisami: 'Bai kontra e tera aki i destruié.'\"'\""
36,11,"E ora ei Eliakim, Sebna i Joa a bisa Rabsakes: \"Papia awor ku bo sirbidónan na arameo, pasobra nos ta komprendé esei; i no papia ku nos na lenga hebreo, pa e pueblo ku ta riba muraya no tende.\""
36,12,"Ma Rabsakes a bisa: \"Akaso ta serka bo shon i serka abo so mi shon a mandami pa papia e palabranan aki, i no serka e hòmbernan ku ta sintá riba muraya, kondená pa kome nan mes sushi i bebe nan mes urina huntu ku boso?\""
36,13,"E ora ei Rabsakes a para grita na bos haltu na lenga hebreo, bisando: \"Tende e palabranan di e gran rei, rei di Asiria."
36,14,"Asina rei ta bisa: 'No laga Ezekias gaña boso, pasobra e lo no por libra boso;"
36,15,"ni laga Ezekias hasi boso konfia den SEÑOR, bisando: \"SEÑOR lo libra nos sigur; i e stat aki lo no wòrdu entregá den man di rei di Asiria.\""
36,16,"'No skucha Ezekias,' pasobra asina rei di Asiria ta bisa: 'Hasi pas ku mi i sali bin serka mi, i kada un kome di su mata di wendrùif i kada un kome di su palu di figo, i kada un bebe awa di su mes rembak,"
36,17,"te ora mi bin i hiba boso na un tera manera boso mes tera, un tera di mainshi i biña nobo, un tera di pan i di kunukunan di wendrùif."
36,18,"'Mira pa Ezekias no gaña boso, bisando: \"SEÑOR lo libra nos.\" Akaso un di e diosnan di e nashonnan a yega di libra su tera for di man di rei di Asiria?"
36,19,"Unda e diosnan di Hamat i Arfad ta? Unda e diosnan di Sefarvaim ta? Ki dia nan a libra Samaria for di mi man?"
36,20,"Ken entre tur e diosnan di e teranan aki a yega di libra nan pais for di mi man, ku SEÑOR lo libra Jerusalèm for di mi man?'\""
36,21,"Ma nan a keda ketu i no a kontest'é ni un palabra, pasobra e òrdu di rei tabata: \"No kontest'é.\""
36,22,"E ora ei Eliakim, yu hòmber di Hilkias, kende tabata mayordomo di e kas, i Sebna, e eskriba, i Joa, yu hòmber di Asaf, e registradó, a sker nan pañanan i a bin serka Ezekias i a kont'é e palabranan di Rabsakes."
37,1,"I ora rei Ezekias a tende esaki, el a sker su pañanan, a bisti paña-di-saku i a bai den e kas di SEÑOR."
37,2,"Anto el a manda Eliakim, kende tabata mayordomo di e kas, huntu ku Sebna, e eskriba, i e ansianonan di e saserdotenan, bistí na paña-di-saku, serka profeta Isaias, yu hòmber di Amos."
37,3,"I nan a bis'é: \"Asina Ezekias ta bisa: 'E dia aki ta un dia di angustia, reprendementu i despresio, pasobra yunan ta serka di nase i no tin forsa pa duna lus."
37,4,"Podisé SEÑOR bo Dios lo tende e palabranan di Rabsakes, kende su shon, rei di Asiria, a manda pa reprochá e Dios bibu, i lo reprendé e palabranan ku SEÑOR bo Dios a tende. Pesei, hasi orashon pa e restante ku a keda.'\""
37,5,"Asina e sirbidónan di rei Ezekias a bin serka Isaias."
37,6,"I Isaias a bisa nan: \"Asina boso mester bisa boso shon: 'Asina SEÑOR ta bisa: \"No laga e palabranan ku bo a tende, ku kualnan e sirbidónan di rei di Asiria a blasfemáMi, spantabo."
37,7,"Mira, lo Mi pone un spiritu den djé, asina ku e lo tende un rumor i bolbe na su mes tera. I lo Mi hasi ku e lo muri pa medio di spada na su mes tera.\"'\""
37,8,"E ora ei Rabsakes a bolbe i a haña rei di Asiria ta bringa kontra Libna, pasobra el a tende ku rei a bai for di Lakis."
37,9,"Ora ku el a tende nan bisa tokante di Tirhaka, rei di Etiopia: \"El a sali pa bringa kontra bo,\" i ora ku el a tende esaki, el a manda mensaheronan serka Ezekias, bisando:"
37,10,"\"Asina boso mester bisa Ezekias, rei di Juda: 'No laga bo Dios, den Kende bo ta konfia, gañabo, bisando: \"Jerusalèm lo no wòrdu entregá den man di rei di Asiria.\""
37,11,"Mira, bo a tende kiko e reinan di Asiria a hasi ku tur e teranan, ku nan a destruí nan kompletamente. Anto abo lo skapa?"
37,12,"Akaso e diosnan di e nashonnan ei, ku mi tatanan a destruí, a libra nan: Gozan, Haran, Resef i e yu hòmbernan di Edén ku tabata na Telasar?"
37,13,"Unda rei di Hamat, rei di Arfad, rei di e stat di Sefarvaim, di Hena i di Iva, ta?'\""
37,14,"E ora ei Ezekias a tuma e karta for di man di e mensaheronan i a les'é, i el a bai na e kas di SEÑOR i a pone e karta habrí dilanti di SEÑOR."
37,15,"I Ezekias a hasi orashon na SEÑOR, bisando:"
37,16,"\"O SEÑOR di ehérsitonan, e Dios di Israel, Kende ta sintá riba trono ariba di e kerubinnan, Abo ta e Dios, Abo so, di tur e reinonan di tera. Abo a traha shelu i tera."
37,17,"Inkliná Bo orea, O SEÑOR, i tende; habri Bo wowo, O SEÑOR, i mira; i skucha tur e palabranan di Senakerib, kende a manda nan pa reprochá e Dios bibu."
37,18,"\"Di bèrdat, O SEÑOR, e reinan di Asiria a destruí tur e nashonnan i nan teranan,"
37,19,"i a tira nan diosnan den kandela, pasobra nan no tabata dios, sino e obra di mannan di hende, palu i piedra. Pesei nan a destruí nan."
37,20,"I awor, O SEÑOR nos Dios, libra nos for di su man, pa tur reino di mundu por sa ku Abo so, SEÑOR, ta Dios.\""
37,21,"E ora ei Isaias, yu hòmber di Amos, a manda bisa Ezekias: \"Asina SEÑOR, e Dios di Israel, ta bisa: 'Pasobra bo a hasi orashon na Mi tokante di Senakerib, rei di Asiria,"
37,22,"esaki ta e palabra ku SEÑOR a papia kontra djé: \"El a despresiábo i a hasi bofon di bo, e yu muhé birgen di Sion; el a sakudí su kabes tras di bo lomba, e yu muhé di Jerusalèm!"
37,23,"Ta ken bo a reprochá i a blasfemá? I kontra ken bo a halsa bo bos i a hisa bo kara wak ku arogansia? Kontra Esun Santu di Israel!"
37,24,"Pa medio di bo sirbidónan bo a reprochá Señor, i bo a bisa: 'Ku mi hopi garoshinan mi a subi e halturanan di e serunan, te na e partinan di mas alehá den Líbano; i mi a kap su palunan di seda di mas haltu i su palunan di siprès di mas mihó. Lo mi yega te na su tòp di mas haltu, na su mondi di mas será."
37,25,"Mi a koba pos i a bebe awa, i ku mi plant'i pia mi a seka tur e riunan di Egipto.'"
37,26,"\"Bo no a tende? Hopi tempu pasá Mi a hasi esaki; for di tempunan antiguo Mi a plania esaki. Awor Mi a lagu'é sosodé, pa bo hasi statnan fortifiká bira montonnan di ruina."
37,27,"Pesei nan habitantenan tabata falta forsa; nan a keda desmayá i a wòrdu brongosá; nan tabata manera e vegetashon den kunuku i manera yerba bèrdè, manera yerba riba dak di kas ta kima seka promé ku e kaba di krese."
37,28,"\"Ma Mi sa ora bo ta sinta, i ora bo ta sali i ora bo ta drenta, i Mi sa di bo furia kontra Mi."
37,29,"Pa motibu di bo furia kontra Mi, i pasobra bo arogansia a yega na Mi orea, pesei lo Mi pone Mi hak den bo nanishi, i Mi frena na bo boka, i lo Mi hasibo bolbe pa e mesun kaminda ku bo a bin."
37,30,"\"Anto esaki lo ta e señal pa bo: \"E aña aki boso lo kome loke ta nase di su mes, e di dos aña loke ta spreit for di esei, i e di tres aña boso lo sembra, kosechá, planta kunukunan di wendrùif i kome nan fruta."
37,31,"I e restante di e kas di Juda ku sobrebibí lo bolbe saka rais abou i duna fruta ariba."
37,32,"Pasobra for di Jerusalèm lo sali un restante, i sobrebibientenan for di Seru Sion. E zelo di e SEÑOR di ehérsitonan lo hasi esaki.\"'"
37,33,"\"Pesei, asina SEÑOR ta bisa tokante di rei di Asiria: 'E lo no bin na e stat aki, ni tira flecha den djé; tampoko e lo no bin dilanti di djé ku eskudo, ni lanta un baluarte kontra djé."
37,34,"Pa e mesun kaminda ku el a bin, e lo bolbe, i e lo no bin na e stat aki,' SEÑOR ta deklará."
37,35,"'Pasobra Ami lo defendé e stat aki, pa salb'é pa Mi mes kousa i pa kousa di Mi sirbidó David.'\""
37,36,"Anto e angel di SEÑOR a sali i a mata shent'i ochent'i sinku mil hende den e kampamentu di e asirionan; i ora ku e hendenan a lanta su manisé, ata tur esakinan tabata morto."
37,37,"Asina Senakerib, rei di Asiria, a sali i a bai kas, i a keda biba na Nínive."
37,38,"I a sosodé ku mientras e tabata adorá den e kas di su dios Nisrok, su yu hòmbernan Adramelek i Sarezer a mat'é ku spada; i nan a hui bai na tera di Ararat. I su yu hòmber Esarhadon a bira rei na su lugá."
38,1,"Den e dianan ei Ezekias a bira malu pa muri. I profeta Isaias, yu hòmber di Amos, a bin serka djé i a bis'é: \"Asina SEÑOR ta bisa: 'Regla e asuntonan di bo kas, pasobra bo ta bai muri i bo no ta keda biba.'\""
38,2,"E ora ei Ezekias a bira su kara pa muraya i a hasi orashon na SEÑOR,"
38,3,"i a bisa: \"Mi ta rogaBo, O SEÑOR, kòrda awor kon mi a kana Bo dilanti den bèrdat i ku henter mi kurason, i a hasi bon den Bo bista.\" I Ezekias a yora amárgamente."
38,4,"Anto e palabra di SEÑOR a yega na Isaias, bisando:"
38,5,"\"Bai bisa Ezekias: 'Asina SEÑOR, e Dios di bo tata David, ta bisa: \"Mi a tende bo orashon, Mi a mira bo lágrimanan; mira, lo Mi añadí diesinku aña mas na bo bida."
38,6,"I lo Mi libra abo i e stat aki for di man di rei di Asiria, i lo Mi defendé e stat aki.\"'"
38,7,"\"Esaki lo ta e señal di SEÑOR pa bo, ku SEÑOR lo hasi e kos aki ku El a papia:"
38,8,"Mira, lo Mi hasi e sombra riba e trapi, ku a baha pareu ku solo riba e trapi di Akaz, bolbe bai dies tret patras.\" Asina e sombra di solo a bolbe bai dies tret patras riba e trapi riba kual el a baha kaba."
38,9,"Loke Ezekias, rei di Juda, a skirbi despues di su malesa i rekuperashon:"
38,10,"Mi a bisa: \"Nèt na mitar di mi bida mi ta bai drenta e portanan di Seol; e restu di mi añanan lo wòrdu kitá for di mi.\""
38,11,"Mi a bisa: \"Lo mi no mira SEÑOR, e SEÑOR, den tera di e bibunan; lo mi no mira hende mas entre e habitantenan di mundu."
38,12,"Manera tènt di un wardadó di karné mi lugá di biba ta wòrdu desarmá i kitá for di mi; manera un wefdó-di-tela ta lora tela, asina mi a lora mi bida. E ta kòrtami kita for di e aparato-pa-wef-tela; di dia i anochi Bo ta kaba ku mi."
38,13,"Mi a warda ku pasenshi te ora dia a habri. Manera un leon, asina E ta kibra tur mi wesunan, di dia i anochi Bo ta kaba ku mi."
38,14,"Manera souchi mi ta chip; mi ta keha manera palomba. Mi wowonan ta kansá di tantu ku mi ta wak na e halturanan; O Señor, mi ta sintimi oprimí; sea mi siguridat."
38,15,"\"Kiko lo mi bisa? Pasobra El a papia ku mi i ta E mes a hasié. Lo mi kana dwal durante di tur mi añanan, pa motibu di e amargura di mi alma."
38,16,"O Señor, pa medio di e kosnan aki hende ta biba; i bida di mi spiritu ta den tur e kosnan aki; O restorá mi salú i lagami biba!"
38,17,"Mira, tabata pa mi mes benefisio ku mi a sufri tantu amargura; ta Abo a warda mi alma for di e pos di destrukshon, pasobra Bo a tira tur mi pikánan tras di Bo lomba."
38,18,"Pasobra Seol no por gradisíBo, morto no por alabáBo; esnan ku ta baha den pos no por spera riba Bo fieldat."
38,19,"Ta e bibunan ta duna gradisimentu na Bo, manera ami ta hasi awe; un tata ta konta su yunan di Bo fieldat."
38,20,"\"Siguramente SEÑOR lo salbami; pesei nos lo toka mi kantikanan riba instrumèntnan di kuèrdè tur e dianan di nos bida den e kas di SEÑOR.\""
38,21,"Anto Isaias a bisa: \"Laga nan kohe un klòmpi di figo pone riba e blufein, pa e rekuperá.\""
38,22,"E ora ei Ezekias a puntra: \"Kiko ta e señal ku mi lo subi bai na e kas di SEÑOR?\""
39,1,"Na e tempu ei Merodak-baladan, yu hòmber di Baladan, rei di Babilonia, a manda kartanan i un regalo pa Ezekias, pasobra el a tende ku Ezekias tabata malu i ku el a rekuperá."
39,2,"I Ezekias a keda kontentu i a mustra nan henter su kas di tesoro, e plata i e oro, e spesereinan i e zeta presioso, henter su kas di arma i tur loke tabatin den su lugánan-di-warda-tesoro. No tabatin nada den su kas, ni den henter su dominio, ku Ezekias no a mustra nan."
39,3,"E ora ei profeta Isaias a bin serka rei Ezekias i a puntr'é: \"Kiko e hòmbernan aki a bisa, i for di unda nan a bin serka bo?\" I Ezekias a kontestá: \"Nan a bin serka mi for di un tera leu, for di Babilonia.\""
39,4,"I e profeta a puntra: \"Kiko nan a mira den bo kas?\" Asina Ezekias a kontestá: \"Nan a mira tur loke tin den mi kas; no tin nada den mi lugánan-di-warda-tesoro ku mi no a mustra nan.\""
39,5,"E ora ei Isaias a bisa Ezekias: \"Tende e palabra di e SEÑOR di ehérsitonan:"
39,6,"'Mira, e dianan ta bin ku tur loke tin den bo kas, i tur loke bo tatanan a akumulá te dia djawe, lo wòrdu hibá Babilonia; nada lo no ked'atras,' SEÑOR ta bisa."
39,7,"'I di bo yu hòmbernan ku lo sali for di bo, ku abo lo engendrá, nan lo hiba algun; i nan lo bira eunuko den e palasio di rei di Babilonia.'\""
39,8,"E ora ei Ezekias a bisa Isaias: \"E palabra di SEÑOR ku bo a papia ta bon.\" Pasobra el a pensa: \"Lo tin pas i bèrdat durante di mi dianan.\""
40,1,"\"Konsolá, O konsolá Mi pueblo,\" boso Dios ta bisa."
40,2,"\"Papia ku Jerusalèm ku kariño; i proklamá na djé ku su guera a tèrminá, ku su inikidat a wòrdu kitá, ku el a risibí dòbel for di e man di SEÑOR pa tur su pikánan.\""
40,3,"Bos di un ku ta sklama: \"Prepará e kaminda pa SEÑOR den desierto; traha den desierto un kaminda lizu pa nos Dios."
40,4,"Laga tur vaye wòrdu elevá, i tur seru i seritu wòrdu bahá; hasi e kamindanan malu bira sabana, i e lugá yen di baranka bira un vaye hanchu."
40,5,"E ora ei e gloria di SEÑOR lo wòrdu revelá, i tur karni lo mira esaki konhuntamente, pasobra e boka di SEÑOR a papia.\""
40,6,"Un bos ta bisa: \"Grita.\" Anto el a kontestá: \"Kiko mi mester grita?\" Tur karni ta yerba i tur su bunitesa ta manera flor di sabana."
40,7,"Yerba ta seka, flor ta marchitá, ora ku e rosea di SEÑOR supla riba djé; siguramente e pueblo ta yerba."
40,8,"Yerba ta seka, flor ta marchitá, ma e palabra di nos Dios ta permanesé pa semper."
40,9,"Subi riba un seru haltu, O Sion, abo ku ta trese bon notisia, lanta bo bos fuertemente, O Jerusalèm, abo ku ta trese bon notisia; lanta bos, no tene miedu. Bisa e statnan di Juda: \"Ata boso Dios!\""
40,10,"Mira, Señor DIOS ta bin ku poder, i Su brasa lo goberná p'E. Mira, Su rekompensa ta bin huntu kunE, i Su pago ta bin Su dilanti."
40,11,"Manera un wardadó di karné E lo kuida Su tou, e lo kohe e lamchinan den Su brasa, i tene nan serka di Su kurason; ku ternura E lo guia esnan ku tin yu chikitu."
40,12,"Ta ken a midi e awanan den e hòl di Su man, a marka e shelunan ku e hanchura di Su man, a kalkulá e stòf di tera ku un midí i a pisa e serunan den un balansa, i e seritunan ku peso?"
40,13,"Ta ken a dirigí e Spiritu di SEÑOR, òf a instruiE komo Su konsehero?"
40,14,"Ta ken El a konsultá i ta ken a dun'E komprendementu? Ta ken a siñ'E den e kaminda di hustisia i a siñ'E konosementu, i a instruiE e kaminda di komprendementu?"
40,15,"Mira, e nashonnan ta manera un gota for di un hèmchi, i ta wòrdu konsiderá manera stòf riba balansa. Mira, E ta hisa e islanan manera stòf fini."
40,16,"Asta Líbano no ta sufisiente pa kima; ni su bestianan no ta sufisiente pa un ofrenda kimá."
40,17,"Tur e nashonnan ta manera nada Su dilanti, i p'E nan ta menos ku nada i insignifikante."
40,18,"Ku ken lo bo kompará Dios? Of ki semehansa lo bo kompará kunE?"
40,19,"Pa loke ta un ídolo, un hòmber di ofishi ta bash'é, i un platé ta fur'é ku oro i ta traha kadena di plata p'é."
40,20,"Esun ku ta muchu pober pa trese un ofrenda asina ta skohe un palu ku no ta putri; e ta buska un hòmber di ofishi ku ta eksperto pa traha un ídolo ku no ta kènter."
40,21,"Boso no sa? Boso no a tende? Esaki no a wòrdu deklará na boso for di prinsipio? Boso no a komprendé desde ku mundu a wòrdu fundá?"
40,22,"Ta E ta sinta mas ariba di e sírkulo di tera, i e habitantenan di esaki ta manera tirakochi. Ta E ta ekstendé e shelunan manera un kortina, i ta span nan manera un tènt pa biba aden."
40,23,"Ta E ta hasi gobernantenan bira nada, i ta hasi e huesnan di tera bira insignifikante."
40,24,"Apenas nan a wòrdu plantá, apenas nan a wòrdu sembrá, apenas nan stèk a saka rais den tera, ku E ta djis supla riba nan i nan ta marchitá, i un bientu duru ta bai ku nan, manera yerba seku."
40,25,"\"Ku ken anto bo kier komparáMi, òf ken ta Mi igual?\" Esun Santu ta bisa."
40,26,"Hisa bo wowo wak ariba i mira ta ken a krea e streanan aki; Esun ku ta guia nan ehérsito segun nan kantidat, ta E ta yama nan tur na nan nòmber; pa motibu di e grandesa di Su forsa i Su poder ningun di nan no ta falta."
40,27,"Pakiko bo ta bisa, O Jakòb, i ta keha, O Israel: \"Mi kaminda ta skondí pa SEÑOR, i mi Dios no ta hasi kaso di mi derecho\"?"
40,28,"Bo no sa? Bo no a tende? E Dios Etèrno, e SEÑOR, e Kreador di e finnan di tera no ta bira kansá ni fatigá. Su komprendementu ta inskudriñabel."
40,29,"E ta duna forsa na esun kansá, i E ta oumentá poder pa esun ku ta falta poder."
40,30,"Hobennan mes ta bira kansá i fatigá, i hobennan ku vigor ta trompeká pisá,"
40,31,"ma esnan ku spera riba SEÑOR lo haña forsa renobá; nan lo bula bai ariba ku hala manera águila, nan lo kore sin bira fatigá, nan lo kana sin kansa."
41,1,"\"Boso, teranan na kosta, skuchaMi den silensio, i laga e pueblonan haña forsa renobá; laga nan bin dilanti i laga nan papia; laga nos bin huntu pa huisio."
41,2,"\"Ta ken a lanta un hende for di oriente, ku e ta yama den hustisia na su pianan? E ta entregá nashonnan na djé i ta hasi reinan someté. Ku su spada e ta hasi nan manera stòf, ku su bog e ta hasi nan manera bagas ku bientu ta supla bai kuné."
41,3,"E ta pèrsiguí nan, i ta pasa trankil riba un kaminda ku su pianan no a pasa nunka."
41,4,"Ken a prepará i a hasi esaki, yamando generashonnan for di prinsipio? 'Ami, SEÑOR, ta e promé; i ku e últimonan ta Ami t'E.'\""
41,5,"E teranan na kosta a mira i nan tin miedu; e finnan di tera ta tembla; nan a hala serka i a yega."
41,6,"Kada un ta yuda su bisiña i ta bisa su ruman hòmber: \"Sea fuerte!\""
41,7,"Asina e hòmber di ofishi ta enkurashá e platé, i esun ku ta hasi metal plat ku martiu ta enkurashá esun ku ta bati ambelt, i ta bisa di loke el a sòlder: \"E ta bon\"; i e ta pegu'é ku klabu pa e no kènter."
41,8,"\"Ma abo, Israel, Mi sirbidó, Jakòb, ku Mi a skohe, desendiente di Mi amigu Abraham,"
41,9,"abo ku Mi a kohe for di e finnan di tera, i Mi a yama for di su lugánan di mas alehá, i a bisabo: 'Abo ta Mi sirbidó, Mi a skohebo i no a rechasábo."
41,10,"No tene miedu, pasobra Mi ta ku bo; no desmayá, pasobra Mi ta bo Dios. Lo Mi fortalesébo, sí, lo Mi yudabo, sí, lo Mi sostenébo ku Mi man drechi di hustisia.'"
41,11,"\"Mira, tur esnan ku ta rabiá ku bo lo keda brongosá i desonrá; esnan ku ta pleita ku bo lo ta manera nada i lo peresé."
41,12,"Lo bo buska esnan ku ta bringa ku bo, ma lo bo no haña nan, esnan ku ta hasi guera kontra bo lo ta manera nada, manera un kos ku nunka a eksistí."
41,13,"Pasobra Ami ta SEÑOR bo Dios, Kende ta sostené bo man drechi, Kende ta bisabo: 'No tene miedu, lo Mi yudabo.'"
41,14,"No tene miedu, abo bichi Jakòb, boso hòmbernan di Israel; lo Mi yudabo,\" SEÑOR ta deklará, \"I bo Redentor ta Esun Santu di Israel."
41,15,"Mira, Mi a hasibo un hèrmènt-pa-bati-mainshi, ku ta nobo, skèrpi i di dos filo; lo bo bati e serunan i hasi nan bira stòf, i hasi e seritunan manera bagas."
41,16,"Lo bo bienta nan i bientu lo supla nan bai ku nan, i tempestat lo plama nan; ma abo lo regosihá den SEÑOR, lo bo gloria den Esun Santu di Israel."
41,17,"\"E afligínan i esnan den nesesidat ta buska awa, ma no tin, i nan lenga ta seku di set; Ami, SEÑOR, lo kontestá nan Mi mes, komo e Dios di Israel lo Mi no bandoná nan."
41,18,"Lo Mi habri riunan riba e halturanan pelon, i fuentenan meimei di e vayenan; lo Mi hasi desierto bira un tanki di awa, i tera seku fuentenan di awa."
41,19,"Lo Mi pone palu di seda, akasia, mirto i oleifi den tera seku; lo Mi pone palu di pino den desierto, huntu ku palu di bohes i di siprès,"
41,20,"pa nan mira, rekonosé, konsiderá i komprendé tambe, ku e man di SEÑOR a hasi esaki, i Esun Santu di Israel a krea esaki."
41,21,"\"Presentá bo kaso,\" SEÑOR ta bisa. \"Trese bo defensanan fuerte padilanti,\" e Rei di Jakòb ta bisa."
41,22,"Laga nan yega serka i bisa nos kiko ta bai sosodé; bisa kiko e kosnan ku a sosodé antes tabata, pa nos konsiderá nan i haña sa nan resultado; òf anunsiá nos kiko ta bai sosodé."
41,23,"Konta e kosnan ku ta bin despues, pa nos haña sa ku boso ta diosnan; sí, hasi bon òf malu, pa huntu nos wak rònt di nos ku ansha i temor."
41,24,"Mira, boso no bal nada i boso obra ta sin balor; esun ku skohe boso ta un abominashon."
41,25,"\"Mi a lanta un hende for di nòrt i el a bin; for di kaminda solo ta sali e lo invoká Mi nòmber; e lo trapa riba gobernantenan manera riba lodo, manera e alfarero ta trapa klei.\""
41,26,"Ken a konta esaki for di prinsipio, pa nos por sa, òf for di promé aya, pa nos por bisa: \"E tin rason\"? Siguramente ningun hende no a konta, siguramente ningun hende no a proklamá, siguramente ningun hende no a tende bo palabranan."
41,27,"\"Di antemano Mi a bisa Sion: 'Ata nan aki!' I Mi a bisa Jerusalèm: 'Lo Mi duna un mensahero ku ta trese bon nobo.'"
41,28,"Ma ora Mi wak, no tin ningun hende, i entre nan no tin konsehero ku por duna kontesta, si Mi puntra nan."
41,29,"Mira, nan tur ta falsu; nan obranan ta sin balor; nan imagennan bashá ta bientu i banidat."
42,1,"\"Ata Mi Sirbidó ku Mi ta sostené, Mi Skohí, den Kende Mi alma tin delisia. Mi a pone Mi Spiritu riba djE; E lo trese hustisia pa e nashonnan."
42,2,"E lo no grita ni halsa Su bos, ni E lo no laga Su bos wòrdu tendí den kaya."
42,3,"Un richi gekrak E lo no kibra, i un mecha ku ta sende flou E lo no paga; E lo trese huisio segun bèrdat."
42,4,"E lo no faya ni keda deskurashá, te ora ku El a stablesé hustisia riba tera; i e teranan na kosta lo spera riba Su lei.\""
42,5,"Asina Dios e SEÑOR, Esun ku a krea e shelunan i a span nan, Esun ku a ekstendé tera i tur loke ta krese riba djé, Esun ku ta duna rosea na e hendenan ku tin riba djé, i spiritu na esnan ku ta kana riba djé, ta bisa:"
42,6,"\"Ami ta SEÑOR, Mi a yamabo den hustisia, tambe lo Mi tene bo man i pèrkurá pa bo. Lo Mi nombrabo komo un aliansa pa e pueblo, komo un lus pa e nashonnan,"
42,7,"pa habri wowo siegu, pa libra prezonan for di den kashòt, i esnan ku ta biba den skuridat, for di prizon."
42,8,"\"Ami ta SEÑOR, esei ta Mi nòmber; lo Mi no duna Mi gloria na un otro, ni Mi alabansa na imagennan grabá."
42,9,"Mira, e kosnan di antes a pasa, awor Mi ta deklará kosnan nobo; promé ku nan sali na kla, Mi ta anunsiá nan na boso.\""
42,10,"Kanta un kantika nobo na SEÑOR, kanta Su alabansa for di e fin di tera! Boso ku ta baha bai laman, i tur loke tin den djé, boso, islanan, i esnan ku ta biba riba nan."
42,11,"Laga e desierto i su statnan halsa nan bos, e pueblitonan kaminda Kedar ta biba. Laga e habitantenan di Sela kanta duru, laga nan grita di goso for di kabes di e serunan."
42,12,"Laga nan duna gloria na SEÑOR, i deklará Su alabansa den e teranan na kosta."
42,13,"SEÑOR lo sali manera un guerero; E lo lanta Su zelo manera un hòmber di guera. E lo dal un gritu, sí, E lo lansa un gritu di guera. E lo triunfá riba Su enemigunan."
42,14,"\"Mi a keda ketu pa hopi tempu; Mi a keda ketu i a dominá Mi mes. Manera un muhé na ora di parto lo Mi keha, lo Mi suspirá i ansha."
42,15,"Lo Mi hasi e serunan i seritunan keda ruiná, i seka henter nan plantashon; lo Mi hasi riunan bira islanan, i seka e plasnan grandi di awa."
42,16,"Lo Mi guia e siegunan riba un kaminda ku nan no konosé; riba berehanan ku nan no konosé lo Mi guia nan. Lo Mi hasi skuridat bira lus nan dilanti, i lo Mi hasi lugánan yen di baranka bira sabana. Esakinan ta e kosnan ku lo Mi hasi, i lo Mi no keda sin kumpli ku nan.\""
42,17,"Ma esnan ku ta konfia den ídolonan, ku ta bisa imagennan bashá: \"Boso ta nos dios\", lo wòrdu obligá di bira bai bèk, i lo keda tur brongosá."
42,18,"Tende, boso, sordonan! I wak, boso, siegunan, pa boso mira."
42,19,"Ken ta siegu, sino Mi sirbidó, òf asina sordo manera Mi mensahero ku Mi ta manda? Ken ta siegu manera esun ku ta na pas ku Mi, òf siegu manera e sirbidó di SEÑOR?"
42,20,"Bo a mira hopi kos, ma bo no a paga tino; bo oreanan ta habrí, ma bo no ta tende."
42,21,"SEÑOR tabata kontentu pa motibu di Su hustisia, pa hasi e lei grandi i glorioso."
42,22,"Ma esaki ta un pueblo sakeá i plumá; nan tur ta atrapá den kueba, òf skondí den prizon. Nan a bira proi, sin ningun hende pa libra nan, i nan a bira botín, sin ningun hende pa bisa: \"Debolbé nan!\""
42,23,"Kual di boso lo skucha esaki? Ken lo paga tino i skucha den tempu benidero?"
42,24,"Ken a entregá Jakòb pa bira botín, i Israel den man di sakeadónan? No ta kontra SEÑOR nos a peka, den Kende Su kaminda nan no kier a kana, i Kende Su lei nan no a obedesé?"
42,25,"Asina El a drama e ardor di Su rabia i e violensia di bataya riba djé; i esaki a send'é na kandela tur rònt, tòg e no a ripará; i esaki a kim'é, ma e no a hasi kaso."
43,1,"Ma awor, asina SEÑOR, bo Kreador, ta bisa, O Jakòb, i Esun ku a formabo, O Israel: \"No tene miedu, pasobra Ami a redimíbo; Mi a yamabo na bo nòmber; bo ta di Mi!"
43,2,"Ora bo ta pasa dor di e awanan lo Mi ta ku bo, i dor di e riunan, nan lo no lastrabo bai ku bo. Ora bo ta kana dor di kandela, esaki lo no flamabo, ni e flam lo no kimabo."
43,3,"Pasobra Ami ta SEÑOR bo Dios, Esun Santu di Israel, bo Salbador; Mi a duna Egipto komo pago pa bo, i den bo lugá, Etiopia i Seba."
43,4,"Pasobra bo ta presioso den Mi bista, pasobra bo ta onrá, i Mi ta stimabo, lo Mi duna otro hende den bo lugá, i otro pueblonan en kambio di bo bida."
43,5,"No tene miedu, pasobra Mi ta ku bo; lo Mi trese bo yunan for di pariba, i rekohébo for di pabou."
43,6,"Lo Mi bisa nòrt: 'Entregá nan!' i sùit: 'No tene nan.' Trese Mi yu hòmbernan for di leu, i Mi yu muhénan for di e finnan di tera,"
43,7,"kada un ku ta wòrdu yamá na Mi nòmber, i ku Mi a krea pa Mi gloria, ku Mi a forma i ku Mi a traha.\""
43,8,"Trese e hendenan ku ta siegu, maske nan tin wowo, i esnan ku ta sordo, maske nan tin orea."
43,9,"Laga tur e nashonnan reuní i laga e pueblonan bin huntu. Kual di nan por konta esaki i proklamá nos e kosnan di antes? Laga nan trese nan testigunan pa nan wòrdu hustifiká, òf laga nan tende i bisa: \"Ta bèrdat.\""
43,10,"\"Boso ta Mi testigunan,\" SEÑOR ta deklará, \"I Mi sirbidó ku Mi a skohe, pa boso konoséMi i kereMi i komprendé ku ta Ami t'E. Promé ku Mi ningun Dios no a wòrdu formá, i lo no tin ningun despues di Mi."
43,11,"Ami, sí, Ami mes, ta SEÑOR, i no tin otro salbador fuera di Mi."
43,12,"Ta Ami a deklará, a salba i a proklamá, i no tabatin ningun dios straño meimei di boso; pesei boso ta Mi testigunan,\" SEÑOR ta deklará, \"I Ami ta Dios."
43,13,"For di etèrnidat ta Ami t'E, i no tin ningun hende ku por libra for di Mi man; Ami ta obra i ken por kambia esei?\""
43,14,"Asina SEÑOR boso Redentor, Esun Santu di Israel, ta bisa: \"Pa bo kousa Mi a manda un hende Babilonia, i lo Mi hasi tur e kaldeonan baha komo fugitivo bai den e barkunan, den kualnan nan tabata gloria."
43,15,"Ami ta SEÑOR, Esun Santu di boso, e Kreador di Israel, boso Rei.\""
43,16,"Asina SEÑOR ta bisa, Kende ta traha un kaminda dor di laman, i un bereha dor di awanan poderoso,"
43,17,"Kende ta hasi garoshi i kabai sali, ehérsito i hòmber poderoso (nan lo kai drumi huntu pa no lanta mas; nan a wòrdu suplá, pagá manera mecha):"
43,18,"\"No rekòrdá e kosnan di antes, ni keda pensa riba kosnan ku a pasa kaba."
43,19,"Mira, Mi ta bai hasi algu nobo, awor esaki ta bai sali na kla; boso no ta ripará esei? Lo Mi traha un karetera den tera seku, riunan den desierto."
43,20,"E bestianan di mondi lo glorifikáMi, e chakálnan i abestrusnan; pasobra Mi a duna awa den tera seku, i riunan den desierto, pa duna di bebe na Mi pueblo skohí."
43,21,"E pueblo ku Mi a forma pa Mi mes lo deklará Mi alabansa."
43,22,"\"Tòg bo no a sklama na Mi, O Jakòb, ma bo a kansa di Mi, O Israel."
43,23,"Bo no a trese e karnénan di bo ofrendanan kimá pa Mi, ni bo no a onraMi ku bo sakrifisionan. Mi no a kargabo ku ofrendanan, ni a kansabo ku sensia."
43,24,"Bo no a kumpra kaña dushi ku plaka pa Mi, ni bo no a yenaMi ku e vèt di bo sakrifisionan; mas bien ta abo a kargaMi ku bo pikánan, bo a kansaMi ku bo inikidatnan."
43,25,"\"Ami, sí, Ami, ta Esun ku ta kita bo transgreshonnan pa Mi mes kousa; i lo Mi no kòrda bo pikánan."
43,26,"HasiMi kòrda; laga nos diskutí nos kaso huntu; deklará bo kaso, pa bo por proba ku bo ta korekto."
43,27,"Bo promé tata a peka, i bo siñadónan a transgresá kontra Mi."
43,28,"Pesei lo Mi hasi e prensnan di e santuario impuru; i lo Mi entregá Jakòb na maldishon, i Israel na reproche."
44,1,"\"Ma awor tende, O Jakòb, Mi sirbidó, i Israel, kende Mi a skohe:"
44,2,"asina SEÑOR, Kende a trahabo, Kende a formabo den barika, i Kende lo yudabo, ta bisa: 'No tene miedu, O Mi sirbidó Jakòb, i abo, Jesurun, kende Mi a skohe."
44,3,"Pasobra lo Mi basha awa riba e tera ku tin set, i koridanan di awa riba e tera seku; lo Mi basha Mi Spiritu riba bo yunan, i Mi bendishon riba bo desendientenan."
44,4,"Nan lo spreit meimei di yerba, manera populir banda di koridanan di awa.'"
44,5,"Esun aki lo bisa: 'Ami ta di SEÑOR', i esun aya lo yama su mes na e nòmber di Jakòb. I un otro lo skirbi riba su man: 'Ami ta di SEÑOR', i lo tuma e nòmber Israel komo su fam."
44,6,"\"Asina SEÑOR, e Rei di Israel, i su Redentor, e SEÑOR di ehérsitonan, ta bisa: 'Ami ta e promé i Ami ta e último, i no tin Dios fuera di Mi."
44,7,"Ken ta manera Mi? Lagu'é proklamá i deklará esei; sí, lagu'é pone su pruebanan Mi dilanti, for di tempu ku Mi a stablesé e nashon antiguo. I laga nan deklará na nan e kosnan ku ta bin i e kosnan ku ta bai sosodé."
44,8,"No tembla i no tene miedu. No ta for di hopi tempu pasá Mi a anunsiá i a deklarábo esaki? Boso ta Mi testigunan. Tin otro Dios fuera di Mi, òf tin otro Baranka? Mi no konosé ningun.'\""
44,9,"Esnan ku ta traha imagennan grabá no ta nada, i nan kosnan presioso ta sin balor. Nan mes ta testigu ku eseinan no ta mira ni nan no sa nada, asina ku nan ta keda na bèrguensa."
44,10,"Ken a yega di traha un dios òf basha un ídolo ku no ta di probecho p'é?"
44,11,"Mira, tur su kompañeronan lo keda na bèrguensa, pasobra e hòmbernan di ofishi, ta simplemente hende nan ta. Laga nan tur reuní, laga nan lanta para, laga nan tembla, laga nan tur huntu keda na bèrguensa."
44,12,"E smet ta kohe un hèrmènt i ta traha kuné riba e karbon. E ta forma un ídolo ku martiu, i ta trah'é ku forsa di su brasa. E ta haña hamber i ta pèrdè forsa; e no ta bebe awa i ta desmayá."
44,13,"E karpinté ta span su liña-di-midi; e ta marka e palu ku kreit. E ta traha riba djé ku skaf, ta mark'é ku paser i ta trah'é den forma di hende, manera e bunitesa di hende, pa e por keda den un kas."
44,14,"E ta kòrta palunan di seda i ta kohe un palu di siprès òf un palu di eik, i ta lagu'é krese pa su mes entre e palunan di mondi-será. E ta planta un palu di pino, i awaseru ta hasié krese."
44,15,"Anto esei ta sirbi pa hende uza komo palu pa kandela; asina e ta kohe poko for di djé i ta keinta su kurpa; tambe e ta sende un kandela pa hòrna pan. Tambe e ta traha un dios i ta ador'é; di djé e ta traha un imagen grabá i ta tira su kurpa abou su dilanti."
44,16,"Mitar di djé e ta kima den kandela. Riba esaki e ta prepará su kuminda; e ta hòrna karni i ta kome su barika yen. Tambe e ta keinta su kurpa i ta bisa: \"Awor sí mi kurpa a keinta; mi ta sinti e kayente di e kandela.\""
44,17,"Ma ku loke a resta di djé e ta traha un dios--su imagen grabá. E ta tira su kurpa abou su dilanti i ta ador'é. Tambe e ta hasi orashon na djé i ta bisa: \"Librami, pasobra abo ta mi dios.\""
44,18,"Nan no sa, ni nan no ta komprendé, pasobra El a tapa nan wowo, pa nan no mira, i nan kurason, pa nan no komprendé."
44,19,"I ningun hende no ta sinta pensa e kos aki, ningun hende no tin konosementu ni komprendementu pa bisa: \"Mi a kima mitar di djé den kandela i tambe mi a hòrna pan riba su karbonnan. Mi ta hòrna karni i ta kom'é. Anto mi ta traha un kos abominabel ku loke a resta! Mi ta tira mi kurpa abou dilanti di un blòki di palu!\""
44,20,"E ta biba di shinishi; un kurason engañoso a hasié desviá. E no por libra su mes ni bisa: \"No ta puru mentira e kos den mi man drechi aki ta?\""
44,21,"\"Kòrda e kosnan aki, O Jakòb, i Israel, pasobra bo ta Mi sirbidó; Mi a formabo, bo ta Mi sirbidó, O Israel, lo Mi no lubidábo."
44,22,"Mi a kita bo transgreshonnan manera un nubia skur, i bo pikánan manera neblina pisá. Bolbe serka Mi, pasobra Mi a redimíbo.\""
44,23,"Grita di alegria, O shelunan, pasobra SEÑOR a hasi esaki! Regosihá, O profundidatnan di tera; boso, serunan, dal un gritu di goso, O mondi-será i tur palu ku tin den djé; pasobra SEÑOR a redimí Jakòb, i E ta mustra Su gloria den Israel."
44,24,"Asina SEÑOR, bo Redentor, i Esun ku a formabo den barika, ta bisa: \"Ami, SEÑOR, ta e trahadó di tur kos, Ami mes a span e shelunan, Ami so, i a ekstendé tera pa medio di Mi mes forsa."
44,25,"\"Mi ta hasi ku e señalnan di gabadónan ta frakasá, i ta hasi adivinadónan, bobo; Mi ta hasi hòmbernan sabí hal'atras, i ta hasi nan konosementu bira bobedat."
44,26,"Mi ta konfirmá e palabra di Su sirbidó, i ta kumpli ku e propósito di Su mensaheronan. \"Ta Ami ta bisa di Jerusalèm: 'E lo ta habitá!' i di e statnan di Juda: 'Nan lo wòrdu konstruí.' I lo Mi lanta su ruinanan atrobe."
44,27,"Ta Ami ta bisa e profundidat di laman: 'Bira seku!' I lo Mi hasi bo riunan seka."
44,28,"Ta Ami ta bisa di Siro: 'E ta Mi wardadó! E lo kumpli ku tur loke Mi ta deseá.' Di Jerusalèm e ta deklará: 'Lo bo wòrdu konstruí,' i di e tèmpel: 'Bo fundeshi lo wòrdu poní.'\""
45,1,"Asina SEÑOR ta bisa Siro, Su ungí, esun ku Mi a kohe na su man drechi, pa hasi nashonnan someté nan mes su dilanti, i pa kita arma for di reinan, pa habri portanan su dilanti, asina ku e portanan di stat lo no wòrdu será:"
45,2,"\"Lo Mi bai bo dilanti i hasi e kamindanan malu bira lizu; lo Mi kibra e portanan di bròns, i kòrta pasa dor di nan baranan di heru."
45,3,"Lo Mi dunabo e tesoronan di skuridat, i rikesa skondí di lugánan sekreto, pa bo sa ku ta Ami, SEÑOR, e Dios di Israel, ta yamabo na bo nòmber."
45,4,"Pa kousa di Mi sirbidó Jakòb i Israel, Mi skohí, Mi a yama abo tambe na bo nòmber; Mi a dunabo un título di onor, ounke bo no tabata konoséMi."
45,5,"Ami ta SEÑOR i no tin ningun otro; fuera di Mi no tin Dios. Lo Mi fahabo, ounke bo no a konoséMi,"
45,6,"pa hende por sa for di ora solo sali te ora ku e drenta, ku no tin ni un otro fuera di Mi. Ami ta SEÑOR, i no tin ningun otro,"
45,7,"Esun ku ta forma klaridat i ta krea skuridat, Esun ku ta trese prosperidat i ta krea kalamidat; Ami ta e SEÑOR ku ta hasi tur e kosnan aki."
45,8,"\"Gotia for di ariba, O shelunan, i laga e nubianan basha hustisia; laga tera habri i salbashon produsí fruta, i laga hustisia spreit huntu kuné. Ami, SEÑOR, a krea esaki."
45,9,"\"Ai di esun ku ta pleita ku Esun ku a trah'é-- un tinashi di klei entre e tinashinan di klei! Akaso e klei ta puntra e alfarero: 'Kiko bo ta hasi?' Of un kos ku bo ta trahando ta bisa: 'E no tin man'?"
45,10,"Ai di esun ku ta puntra un tata: 'Kiko bo ta engendrá?' Of ku ta puntra un muhé: 'Na kiko bo ta duna lus?'\""
45,11,"Asina SEÑOR, Esun Santu di Israel, i Esun ku a trah'é, ta bisa: \"Bo kier puntraMi tokante di e kosnan ku lo bin, relashoná ku Mi yu hòmbernan; bo kier ordenáMi tokante di e obra di Mi mannan?"
45,12,"Ta Ami a traha tera, i a krea hende riba djé. Mi a span e shelunan ku Mi mannan, i Mi a ordená henter nan ehérsito."
45,13,"Ta Ami a lant'é den hustisia, i lo Mi hasi tur su kamindanan pareu; e lo traha Mi stat i laga Mi eksiliadonan sali liber, sin ningun pago i sin rekompensa,\" e SEÑOR di ehérsitonan ta bisa."
45,14,"Asina SEÑOR ta bisa: \"E produktonan di Egipto i e merkansia di Etiopia, i e sabeonan, hòmbernan di estatura haltu, lo pasa pa bo banda, i nan lo bira di bo; nan lo kana bo tras; na kadena nan lo pasa pa bo banda, i lo bùig bo dilanti; nan lo suplikábo, bisando: 'Siguramente Dios ta ku bo i no tin ningun otro, ni un otro Dios.'\""
45,15,"Di bèrdat, Bo ta un Dios ku ta skonde Su mes, O Dios di Israel, Salbador!"
45,16,"Tur e trahadónan di ídolo lo keda na bèrguensa i lo wòrdu umiyá; huntu nan lo bai den konfushon."
45,17,"SEÑOR a salba Israel ku un salbashon etèrno; boso lo no wòrdu brongosá ni umiyá pa tur etèrnidat."
45,18,"Pasobra, asina SEÑOR, Kende a krea e shelunan, ta bisa (E ta e Dios, Kende a forma tera i a trah'é; El a stables'é, i no a krea esaki pa e keda bashí, ma El a form'é pa e wòrdu habitá): \"Ami ta SEÑOR, i no tin ningun otro."
45,19,"Mi no a papia na sekreto den kualke tera skur; Mi no a bisa e yunan di Jakòb: 'BuskaMi den un lugá bandoná'; Ami, SEÑOR, ta papia hustisia, i ta deklará loke ta rekto."
45,20,"\"Boso reuní i bin; boso, fugitivonan di e nashonnan, hala serka; esnan ku ta kana rònt ku nan ídolonan di palu, i ta hasi orashon na un dios ku no por salba, no tin konosementu."
45,21,"Konta i presentá boso kaso; di bèrdat, laga nan konsultá ku otro. Ken a anunsiá esaki for di tempunan aya? Ken a konta esaki for di tempunan pasá? No ta Ami, e SEÑOR? I no tin otro Dios fuera di Mi, un Dios hustu i un Salbador; no tin otro sino Ami so."
45,22,"\"Mira na Mi i sea salbá, tur e finnan di tera, pasobra Ami ta Dios i no tin ningun otro."
45,23,"Mi a hura pa Mi mes; e palabra a sali for di Mi boka den hustisia, i lo no bolbe-- ku tur rudia lo dobla pa Mi, tur lenga lo hura lealtat na Mi."
45,24,"Tokante di Mi nan lo bisa: 'Solamente den SEÑOR tin hustisia i fortalesa.' Hende lo bin serka djE, i tur esnan ku tabata rabiá kunE lo wòrdu brongosá."
45,25,"Den SEÑOR tur e yunan di Israel lo ta hustifiká i lo gloria.\""
46,1,"Bèl a bùig; Nebo a bùk; nan a pone nan imagennan riba bestia di karga i baka, pa esakinan karga nan. E kosnan ku boso ta karga ta pisá, un karga pisá pa e bestianan kansá."
46,2,"Nan a bùk; tur huntu nan a bùig; nan no por a reskatá e karga, ma nan mes a bai den koutiverio."
46,3,"\"SkuchaMi, O kas di Jakòb, i henter e restante di e kas di Israel, boso ku Mi a karga for di dia di konsepshon, i ku a wòrdu kargá for di dia di nasementu."
46,4,"Te na boso biehes Ami lo ta meskos, i te na boso añanan di kabei blanku lo Mi karga boso! Mi a traha boso i lo Mi sostené boso; lo Mi karga boso i lo Mi libra boso."
46,5,"\"Ku ken boso kier komparáMi, i konsideráMi igual i similar, pa nos por ta meskos?"
46,6,"Esnan ku ta basha oro for di saku i ta pisa plata den balansa ta kontratá un platé pa e traha un dios kuné; nan ta bùig te na suela, di bèrdat, nan ta ador'é."
46,7,"Nan ta his'é pone riba skouder i ta kargu'é; nan ta pon'é na su lugá i einan e ta keda para. E no ta kita for di su lugá. Maske un hende sklama na djé, e no por kontestá; E no por libr'é for di su angustia."
46,8,"\"Kòrda esaki, i hink'é bon den boso kabes; tum'é na kuenta, boso, transgresornan."
46,9,"Kòrda e kosnan di antes, kosnan di hopi tempu pasá, pasobra Ami ta Dios, i no tin ningun otro Dios. Ami ta Dios, i no tin ningun manera Mi,"
46,10,"Kende ta deklará e fin for di prinsipio, i for di tempunan antiguo, kosnan ku no a wòrdu hasí ainda, bisando: 'Mi propósito lo wòrdu stablesí, i lo Mi kumpli ku tur loke ta agradáMi';"
46,11,"for di pariba Mi ta yama un parha di rapiña, for di un tera leu un hòmber pa ehekutá Mi propósito. Di bèrdat Mi a papia; di bèrdat lo Mi kumpli kuné. Mi a plania esaki, siguramente lo Mi hasié."
46,12,"SkuchaMi, boso, kabesuranan, boso ku ta leu di hustisia."
46,13,"Lo Mi trese Mi hustisia serka, e no ta leu; i Mi salbashon lo no tarda. Lo Mi duna salbashon den Sion i Mi gloria pa Israel."
47,1,"\"Baha bai i sinta den stòf, O yu muhé birgen di Babilonia; sinta abou na suela, sin trono, O yu muhé di e kaldeonan. Pasobra lo bo no wòrdu yamá suave i delikado mas."
47,2,"Kohe e piedranan di mulina i mula hariña. Kita bo velo, hisa bo saya, laga bo pal'i pianan keda sunú, krusa riunan."
47,3,"Bo sunú lo wòrdu eksponí, i bo bèrguensa lo ta bisto; lo Mi tuma vengansa i no spar ni un hende.\""
47,4,"Nos Redentor, e SEÑOR di ehérsitonan ta Su nòmber, Esun Santu di Israel."
47,5,"\"Sinta den silensio i bai den skuridat, O yu muhé di e kaldeonan, pasobra lo bo no wòrdu yamá mas reina di reinonan."
47,6,"Mi tabata rabiá ku Mi pueblo; Mi a profaná Mi erensia, i a entregá nan den bo man. Bo no tabatin miserikòrdia ku nan; bo a hasi bo yugo masha pisá riba e ansianonan."
47,7,"Bo a bisa: 'Lo mi ta un reina pa semper.' E kosnan aki bo no a konsiderá, ni a kòrda riba nan resultado."
47,8,"Awor anto, tende esaki, abo hende sensual, ku ta biba trankil asina, ku ta bisa den bo kurason: 'Ami ta, i no tin ningun otro fuera di mi. Lo mi no sinta komo biuda, ni lo mi no konosé pérdida di yu.'"
47,9,"Ma e dos kosnan aki lo bin direpiente riba bo, den un solo dia: lo bo tin pérdida di yu i lo bo bira biuda. Nan lo bin riba bo ku tur nan forsa, apesar di e multitut di bo bruherianan, apesar di e abundansia di bo enkantamentunan."
47,10,"Bo a konfia den bo maldat i a bisa: 'Ni un hende no ta mirami.' Bo sabiduria i bo konosementu a gañabo, pasobra bo a bisa den bo kurason: 'Ami ta, i no tin ni un fuera di mi.'"
47,11,"Ma maldat lo bin riba bo, i lo bo no sa for di unda e ta sali. Desaster lo kai riba bo ku bo no por evitá, i destrukshon ku bo no konosé lo bin direpiente riba bo."
47,12,"\"Para firme awor den bo enkantamentunan i den e multitut di bo bruherianan, ku kualnan bo a traha for di bo hubentut; kisas bo por tin bon éksito, kisas bo por kousa teror."
47,13,"Bo ta kansá di e kantidat di konsehonan. Awor, laga e astrólogonan, esnan ku ta profetisá pa medio di strea, esnan ku ta pronostiká pa medio di luna nobo, lanta para i salbabo for di loke lo bin riba bo."
47,14,"Mira, nan a bira manera yerba seku, kandela ta kima nan; nan no por libra nan mes for di e poder di flam di kandela; lo no tin karbon pa keinta kurpa, ni kandela pa sinta dilanti di djé!"
47,15,"Asina esnan ku kendenan bo a traha kansa kurpa a bira pa bo, esnan ku a anda ku bo for di bo hubentut; kada un a sigui su mes kaminda. No tin ningun pa salbabo."
48,1,"\"Tende esaki, O kas di Jakòb, ku ta karga e nòmber Israel, i ku ta bin for di e lomo di Juda, ku ta hura pa e nòmber di SEÑOR, i ta invoká e Dios di Israel, ma no den bèrdat ni den hustisia."
48,2,"Pasobra nan ta yama nan mes siudadano di e stat santu, i ta dependé di e Dios di Israel; e SEÑOR di ehérsitonan ta Su nòmber."
48,3,"Mi a konta e kosnan di antes hopi tempu pasá kaba; nan a sali for di Mi boka i Mi a proklamá nan. Direpiente Mi a aktua, i nan a sosodé."
48,4,"Pasobra Mi sa ku bo ta kabesura, i bo nèk ta un bara di heru, i bo frenta ta di bròns."
48,5,"Pesei Mi a kontabo di nan hopi tempu pasá. Promé ku nan a sosodé Mi a proklamá nan na bo, pa bo no bisa: 'Mi ídolo a hasi esakinan, i mi imagen grabá i mi imagen bashá a ordená nan.'"
48,6,"Bo a tende i a mira tur esaki. I abo, lo bo no deklará esaki? \"For di awor padilanti Mi ta proklamá kosnan nobo na bo, kosnan skondí, ku bo no tabata sa."
48,7,"Ta awor nan a wòrdu kreá i no hopi tempu pasá; i promé ku awe bo no a tende di nan, pa bo no bisa: 'Mira, mi tabata sa di nan.'"
48,8,"Bo no a tende, bo no tabata sa. For di tempunan aya bo orea no tabata habrí, pasobra Mi tabata sa ku lo bo a trata ku traishon; i for di bo nasementu bo a wòrdu yamá rebelde."
48,9,"Pa kousa di Mi nòmber Mi ta tarda ku Mi furia, i pa motibu di Mi alabansa Mi ta want'é pa bo, pa no kaba ku bo."
48,10,"Mira, Mi a refinábo, ma no manera plata; Mi a probabo den e fòrnu di aflikshon."
48,11,"Pa motibu di Mi mes, pa motibu di Mi mes lo Mi aktua. Kon Mi por laga Mi nòmber wòrdu profaná? I Mi gloria lo Mi no duna na un otro."
48,12,"\"SkuchaMi, O Jakòb, i abo, Israel, ku Mi a yama; ta Ami t'E, Ami ta e promé, Ami ta e último tambe."
48,13,"Siguramente Mi man a funda tera, i Mi man drechi a span e shelunan; ora Mi yama nan, nan ta para huntu."
48,14,"\"Boso tur, reuní i skucha! Kual di nan a konta e kosnan aki? SEÑOR ta stim'é; e lo kumpli ku Su deseo kontra Babilonia, i Su brasa lo ta kontra e kaldeonan."
48,15,"Ami, sí, Ami a papia; di bèrdat Mi a yam'é. Mi a tres'é, i su kamindanan lo prosperá."
48,16,"\"Hala serka Mi, tende esaki: \"For di prinsipio Mi no a papia na sekreto; for di e tempu ku el a tuma lugá, Ami tabata ayanan. \"I awor Señor DIOS, i Su Spiritu, a mandaMi.\""
48,17,"Asina SEÑOR, bo Redentor, Esun Santu di Israel, ta bisa: \"Ami ta SEÑOR bo Dios, Kende ta siñabo, pa bo prosperá, Kende ta guiabo den e kaminda ku bo mester kana."
48,18,"Mara bo a pone atenshon na Mi mandamentunan! E ora ei bo pas lo tabata manera un riu, i bo hustisia manera ola di laman."
48,19,"Bo desendientenan lo tabata manera santu, i bo yunan na kantidat manera pipita di santu; nunka nan nòmber lo no a wòrdu kòrtá kitá, ni destruí for di Mi presensia.\""
48,20,"Sali for di Babilonia! Hui pa e kaldeonan! Anunsiá esaki ku gritu di goso i proklam'é. Plam'é mand'é te na e finnan di tera; bisa: \"SEÑOR a redimí Su sirbidó Jakòb.\""
48,21,"Nan no tabatin set tempu ku El a guia nan dor di e desiertonan. El a hasi awa basha for di e baranka pa nan; El a spleit e baranka i awa a brota sali afó."
48,22,"\"No tin pas pa e malbadonan,\" SEÑOR ta bisa."
49,1,"SkuchaMi, O islanan, i pone atenshon, boso, pueblonan for di leu. SEÑOR a yamaMi for di promé ku Mi a nase; for di tempu ku Mi tabata den barika di Mi mama El a menshoná Mi nòmber."
49,2,"I El a hasi Mi boka manera un spada skèrpi; den e sombra di Su man El a skondeMi, tambe El a hasiMi un flecha ku punta skèrpi; El a skondeMi den Su muchila-pa-karga-flecha."
49,3,"I El a bisaMi: \"Bo ta Mi Sirbidó, Israel, den Kende Mi lo mustra Mi gloria.\""
49,4,"Ma Mi a bisa: \"Mi a traha kansa Mi kurpa en bano, Mi a gasta Mi forsa pòrnada i en bano; ma siguramente, e huisio ku Mi meresé ta den e man di SEÑOR, i Mi rekompensa ta serka Mi Dios.\""
49,5,"I awor SEÑOR, Kende a formaMi den barika pa bira Su Sirbidó, ta bisa pa trese Jakòb bèk serka djE, pa Israel wòrdu reuní serka djE-- pasobra Mi ta onrá den bista di SEÑOR, i Mi Dios ta Mi fortalesa--"
49,6,"i E ta bisa: \"No ta sufisiente ku Bo ta Mi Sirbidó pa lanta e tribunan di Jakòb, i pa restorá esnan preservá di Israel; lo Mi hasiBo tambe un lus pa e nashonnan, pa Mi salbashon por yega te na e finnan di tera.\""
49,7,"Asina SEÑOR, e Redentor di Israel, i Esun Santu di djé, ta bisa Esun despresiá, Esun ku e nashon ta aboresé, e Sirbidó di gobernantenan: \"Reinan lo mira i lanta, prensnan tambe lo bùig te na suela, pa motibu di SEÑOR, Kende ta fiel, Esun Santu di Israel, Kende a skoheBo.\""
49,8,"Asina SEÑOR ta bisa: \"Na un tempu agradabel Mi a kontestáBo, i den e dia di salbashon Mi a yudaBo; lo Mi wardaBo i dunaBo komo aliansa pa e pueblo, pa restorá e tera, pa hasi nan eredá e erensianan desolá,"
49,9,"pa bisa e prezonan: 'Sali,' i esnan ku ta den skuridat: 'Sali afó.' \"Nan lo kome banda di e kamindanan; i nan lugá di yerba bèrdè lo ta riba tur haltura pelon."
49,10,"Nan lo no tin hamber ni set, ni kalor di desierto ni solo lo no hasi nan daño; pasobra Esun ku tin kompashon di nan lo guia nan, i lo guia nan na fuentenan di awa."
49,11,"Lo Mi hasi tur Mi serunan bira kaminda, i Mi kamindanan grandi lo wòrdu elevá."
49,12,"Esakinan lo bin for di leu, mira, esakinan lo bin for di nòrt i for di pabou, i esakinan for di tera di Sinim.\""
49,13,"Grita di goso, O shelunan! I regosihá, O tera! Dal gritu di goso, O serunan! Pasobra SEÑOR a konsolá Su pueblo, i E lo tin kompashon di Su afligínan."
49,14,"Ma Sion a bisa: \"SEÑOR a bandonámi, i Señor a lubidámi.\""
49,15,"\"Un muhé por lubidá su yu ku e ta kria na pechu, i no tene kompashon ku e yu di su mondongo? Esakinan por lubidá, ma Ami sí lo no lubidábo."
49,16,"Mira, Mi a grababo den Mi plant'i man; bo murayanan ta kontinuamente Mi dilanti."
49,17,"Bo yu hòmbernan ta pura bin; esnan ku ta destruíbo i ta ruinabo lo bai for di bo."
49,18,"Hisa bo kara wak rònt; nan tur ta reuní, nan ta bin serka bo. Manera Mi ta biba,\" SEÑOR ta deklará, \"siguramente lo bo bisti nan tur manera hoya, i mara nan na bo kurpa manera brùit ta hasi."
49,19,"\"Pasobra maske bo a keda ruiná i desolá, i bo tera destruí-- siguramente awor lo bo ta muchu pèrtá pa e habitantenan, i esnan ku a tragabo lo ta te leu aya."
49,20,"E yunan ku bo a pèrdè lo bisa den bo orea: 'E lugá ta muchu pèrtá pa mi; traha lugá pa mi por biba aki.'"
49,21,"E ora ei lo bo bisa den bo kurason: 'Ta ken a haña esakinan pa mi, siendo ku mi a pèrdè mi yunan, i mi ta steril, un eksiliado i un peregrino; ta ken a kria esakinan? Mira, mi so a keda; for di unda esakinan a bin anto?'\""
49,22,"Asina Señor DIOS ta bisa: \"Mira, lo Mi hisa Mi man pa e nashonnan, i lanta Mi emblema pa e pueblonan; nan lo trese bo yu hòmbernan den nan brasa, i bo yu muhénan nan lo karga riba nan skouder."
49,23,"Reinan lo ta tata di kriansa pa bo, i nan prensèsnan lo ta mama di lechi pa bo. Nan lo bùig bo dilanti ku nan kara te na suela, i lo lembe e stòf di bo pia, i lo bo sa ku Ami ta SEÑOR; esnan ku ta spera riba Mi lo no keda brongosá."
49,24,"\"Por kita proi for di e hòmber poderoso? Of e katibunan di un tirano por wòrdu reskatá?\""
49,25,"Siguramente, asina SEÑOR ta bisa: \"Asta e katibunan di e hòmber poderoso lo wòrdu kitá for di djé, i e proi di un tirano lo wòrdu reskatá; pasobra lo Mi pleita ku esun ku ta pleita ku bo, i lo Mi salba bo yu hòmbernan."
49,26,"Lo Mi alimentá bo opresornan ku nan mes karni, i nan lo bira burachi di nan mes sanger, manera di biña dushi; i tur karni lo sa ku Ami, SEÑOR, ta bo Salbador, i bo Redentor, Esun poderoso di Jakòb.\""
50,1,"Asina SEÑOR ta bisa: \"Unda e karta di diborsio ta, ku kual Mi a repudiá boso mama? Of ku kual di esnan ku Mi ta debe Mi a bende boso? Mira, ta pa boso inikidatnan boso a wòrdu bendí, i ta pa boso transgreshonnan boso mama a wòrdu repudiá."
50,2,"Pakiko no tabatin ni un hende ora Mi a bin? Ora Mi a yama, pakiko no tabatin ni un hende pa kontestá? Akaso Mi man ta muchu kòrtiku ku e no por redimí? Of Mi no tin poder pa libra? Mira, Mi ta seka laman ku Mi reprendementu, Mi ta hasi riunan bira desierto; nan piská ta hole stinki pa falta di awa, i ta muri di set."
50,3,"Mi ta bisti e shelunan ku skuridat, i Mi ta hasi paña-di-saku nan ko'i tapa.\""
50,4,"Señor DIOS a dunaMi un lenga ku a wòrdu siñá, pa Mi sa kon pa sostené ku palabra esun ku ta kansá. E ta spièrtaMi mainta tras mainta; E ta spièrta Mi orea pa tende manera un ku ta wòrdu siñá."
50,5,"Señor DIOS a habri Mi orea; Mi no tabata desobedesido, ni Mi no a hal'atras."
50,6,"Mi a entregá Mi lomba na esnan ku ta gòlpiaMi, i Mi band'i kara na esnan ku ta ranka Mi barba kit'afó; Mi no a skonde Mi kara pa umiyashon i skupimentu."
50,7,"Pasobra Señor DIOS ta yudaMi, pesei Mi no ta wòrdu brongosá; pesei Mi a hasi Mi kara manera piedra duru, i Mi sa ku lo Mi no wòrdu brongosá."
50,8,"Esun ku ta hustifikáMi ta serka; ken lo pleita ku Mi? Laga nos konfrontá otro. Ken tin un kaso kontra Mi? Lagu'é aserkáMi."
50,9,"Mira, Señor DIOS ta yudaMi; ken ta esun ku ta kondenáMi? Mira, nan tur lo gasta manera un bistí; mòt lo kome nan."
50,10,"Ken entre boso ta teme SEÑOR, ken ta obedesé e bos di Su Sirbidó, ken ta kana den skuridat i no tin lus? Lagu'é konfia den e nòmber di SEÑOR i dependé riba su Dios."
50,11,"Mira, boso tur ku ta pega kandela, ku ta rondoná boso mes ku flambeu: kana den e lus di boso kandela i meimei di e flambeunan ku boso a sende. Esaki boso lo haña for di Mi man, i boso lo kai drumi abou den tormento."
51,1,"\"SkuchaMi, boso ku ta sigui hustisia, i ku ta buska SEÑOR: Mira na e baranka for di kual boso a wòrdu kòrtá, i na e mina-di-piedra for di kual boso a wòrdu kobá."
51,2,"Mira na Abraham, boso tata, i na Sara, kende a haña boso ku doló; tempu ku e tabata ún hende so, Mi a yam'é, anto Mi a bendishon'é i a multiplik'é.\""
51,3,"Di bèrdat, SEÑOR lo konsolá Sion; E lo konsolá tur su lugánan desolá. E lo hasi su lugánan desolá bira manera Edén, i su desierto manera e hòfi di SEÑOR; goso i alegria lo wòrdu hañá den djé, gradisimentu i e zonidu di kantamentu."
51,4,"\"Paga atenshon na Mi, O Mi pueblo, i tendeMi, O Mi nashon; pasobra un lei lo sali for di Mi, i lo Mi pone Mi huisio komo un lus pa e pueblonan."
51,5,"Mi hustisia ta serka, Mi salbashon ta na kaminda, i Mi brasanan lo huzga e pueblonan; e teranan na kosta lo spera riba Mi, i riba Mi brasa nan lo pone nan speransa."
51,6,"Hisa boso kara wak na shelu; anto mira abou na tera, pasobra e shelunan lo disparsé manera huma, i tera lo gasta manera un bistí, i su habitantenan lo muri na e mesun manera; ma Mi salbashon lo dura pa semper, i Mi hustisia lo no kaba nunka."
51,7,"\"SkuchaMi, boso ku konosé hustisia, un pueblo ku tin Mi lei den su kurason; no tene miedu di reproche di hende, ni desmayá pa kousa di nan insultonan."
51,8,"Pasobra mòt lo kome nan manera un bistí, i bichi lo kome nan manera lana. Ma Mi hustisia lo dura pa semper, i Mi salbashon pa tur generashon.\""
51,9,"Spièrta, spièrta, bisti fortalesa, O brasa di SEÑOR; spièrta manera den e tempunan aya, generashonnan di hopi tempu pasá! No ta Abo a kòrta Rahab na pida-pida, i a traspasá e dragon?"
51,10,"No ta Abo a seka laman, e awanan di e gran profundidat, Kende a hasi e profundidatnan di laman bira kaminda, pa esnan redimí pasa ofer di djé?"
51,11,"Asina e redimínan di SEÑOR lo bolbe, i bin na Sion ku gritu di goso; i goso etèrno lo ta riba nan kabes. Nan lo haña alegria i goso, i tristesa i suspiro lo hui bai."
51,12,"\"Ami, sí, Ami, ta Esun ku ta konsolá boso. Ta ken bo ta ku bo tin miedu di hende mortal, i di yu di hende ku ta manera yerba,"
51,13,"ku bo a lubidá SEÑOR, Esun ku a trahabo, Kende a span e shelunan i a pone e fundeshinan di tera, ku henter dia, kontinuamente, bo tin miedu pa motibu di e furia di e opresor, ora ku e ta prepará pa destruí? Ma unda e furia di e opresor ta?"
51,14,"Pronto e eksiliado lo wòrdu librá i lo no muri den kashòt; tampoko e lo no falta pan."
51,15,"Pasobra Ami ta SEÑOR bo Dios, Kende ta hasi laman bira brabu, asina ku su olanan ta ronka-- e SEÑOR di ehérsitonan ta Su nòmber."
51,16,"Mi a pone Mi palabranan den bo boka i a tapabo ku e sombra di Mi man, pa stablesé e shelunan, pa funda tera i pa bisa Sion: 'Abo ta Mi pueblo.'\""
51,17,"Spièrta! Spièrta! Lanta, O Jerusalèm, abo ku a bebe for di e man di SEÑOR e kopa di Su furia; te na e kachikachi bo a bebe for di e kális ku ta hasi hende zeilu."
51,18,"Entre tur e yu hòmbernan ku el a haña no tin ningun pa gui'é; entre tur e yu hòmbernan ku el a kria no tin ningun pa tene su man."
51,19,"E dos kosnan aki a pasa ku bo; ken lo tene duele di bo? Ruina i destrukshon, hamber i spada-- kon lo Mi konsolábo?"
51,20,"Bo yu hòmbernan a desmayá, nan ta drumí abou na skina di tur kaya, manera un antilope den nèt; nan ta yen di e furia di SEÑOR, di e reprendementu di bo Dios."
51,21,"Pesei, pa fabor, tende esaki, abo ku ta afligí, ku ta burachi, ma no di biña:"
51,22,"asina bo Señor ta bisa, SEÑOR, bo Dios, Kende ta pleita e kaso di Su pueblo: \"Mira, Mi a kita for di bo man e kopa ku ta hasi hende zeilu, e kális di Mi furia; lo bo no beb'é nunka mas."
51,23,"Lo Mi pon'é den man di esnan ku ta tormentábo, ku a bisabo: 'Drumi abou pa nos kana riba bo.' Asta bo a hasi bo lomba manera suela, i manera kaya, pa esnan ku ta kana riba djé.\""
52,1,"Spièrta! Spièrta! Bisti bo fortalesa, O Sion; bisti bo paña bunita, O Jerusalèm, stat santu. Pasobra esnan insirkumsidá i impuru lo no drenta mas den bo."
52,2,"Sakudí e stòf for di bo kurpa; lanta i sinta riba bo trono, O Jerusalèm; libra bo mes for di e kadenanan ku tin rònt di bo garganta, O yu muhé katibu di Sion."
52,3,"Pasobra, asina SEÑOR ta bisa, \"Boso a wòrdu bendí pòrnada, i sin plaka boso lo wòrdu redimí.\""
52,4,"Pasobra, asina Señor DIOS ta bisa, \"Den tempu pasá Mi pueblo a baha bai Egipto pa biba ayanan, anto e asirionan a oprimí nan sin motibu."
52,5,"\"Awor anto, kiko Mi tin aki,\" SEÑOR ta deklará, \"siendo ku Mi pueblo a wòrdu hibá sin motibu?\" Atrobe SEÑOR ta deklará, \"Esnan ku ta goberná riba nan ta hasi bofon di nan, i henter dia, kontinuamente, Mi nòmber ta wòrdu blasfemá."
52,6,"Pesei Mi pueblo lo konosé Mi nòmber; pesei den e dia ei ta Ami ta Esun ku ta bisa: 'At'Ami aki.'\""
52,7,"Ki bunita riba e serunan ta e pianan di esun ku ta trese bon nobo, ku ta anunsiá pas i ta trese bon nobo di felisidat, ku ta anunsiá salbashon i ku ta bisa Sion: \"Bo Dios ta reina!\""
52,8,"Skucha! Boso guardianan ta halsa nan bos; tur huntu nan ta grita di goso, pasobra ku nan mes wowo nan lo mira ora SEÑOR restorá Sion."
52,9,"Dal gritu di goso, kanta huntu, boso, lugánan desolá di Jerusalèm; pasobra SEÑOR a konsolá Su pueblo; el a redimí Jerusalèm."
52,10,"SEÑOR a hasi Su brasa santu sunú den bista di tur e nashonnan, pa tur e finnan di tera por mira e salbashon di nos Dios."
52,11,"Sali, sali, bai for di einan, no mishi ku nada impuru; sali for di meimei di djé, purifiká boso mes, boso ku ta karga e artíkulonan-di-uzo di SEÑOR."
52,12,"Ma boso lo no sali den purá, ni sali manera fugitivo; pasobra SEÑOR lo bai boso dilanti, i e Dios di Israel lo ta boso protekshon di patras."
52,13,"Mira, Mi Sirbidó lo prosperá; E lo ta haltu, elevá, sí, grandemente eksaltá."
52,14,"Meskos ku hopi a keda stòm di mirabo, Mi pueblo, asina Su aparensia a keda desfigurá, mas ku di kualke hende, i Su forma mas ku di e yunan di hende."
52,15,"Asina E lo sprèngu hopi nashon; reinan lo sera nan boka pa Su motibu, pasobra loke no a wòrdu kontá na nan, nan lo mira, i loke nan no a tende, nan lo komprendé."
53,1,"Ken a kere nos mensahe? I na ken e brasa di SEÑOR a wòrdu revelá?"
53,2,"Pasobra El a krese Su dilanti manera un spreit delikado, i manera un rais for di tera seku; E no tabatin ni forma ni mahestat, pa nos lo a wak na djE, ni bunitesa, pa nos lo a dese'E."
53,3,"El a wòrdu despresiá i bandoná pa hende, un hòmber di tristesa, ku konosé sufrimentu; i manera un persona ku hende ta skonde kara p'é, El a wòrdu despresiá, i nos no tabatin apresio p'E."
53,4,"Siguramente E mes a karga nos enfermedatnan, i El a karga nos tristesa; tòg nos mes a konsider'E gòlpiá, sutá pa Dios, i afligí."
53,5,"Ma El a wòrdu traspasá pa nos transgreshonnan, El a wòrdu gòlpiá pa nos inikidatnan; e kastigu ku a trese pas pa nos tabata riba djE, i pa medio di Su heridanan nos ta kurá."
53,6,"Nos tur a kana dwal manera karné, kada un a kohe su mes kaminda; ma SEÑOR a hasi e inikidat di nos tur baha riba djE."
53,7,"E tabata oprimí i E tabata afligí, tòg E no a habri Su boka; manera un lamchi ku ta wòrdu hibá pa mata, i manera un karné ta ketu dilanti di su peladónan, asina E no a habri Su boka."
53,8,"Pa medio di opreshon i huisio nan a bai kunE. I pa loke ta Su generashon: ta ken a konsiderá ku El a wòrdu kòrta kitá for di e tera di e bibunan, pa e transgreshon di mi pueblo ku tabata meresé e gòlpi?"
53,9,"Nan a disponé ku Su graf lo ta huntu ku e malbadonan, i E tabata huntu ku e rikunan den Su morto, ounke ku E no a kometé violensia nunka, ni mentira no a wòrdu hañá den Su boka."
53,10,"Ma tabata e boluntat di SEÑOR pa herid'E; El a hasiE sufri. Si E entregá Su mes komo un ofrenda pa kulpa, E lo mira Su desendientenan, E lo tin bida largu; i e boluntat di SEÑOR lo prosperá den Su man."
53,11,"Komo resultado di e angustia di Su alma, E lo mira esaki i lo keda satisfecho; dor di Su konosementu Esun Hustu, Mi Sirbidó, lo hustifiká hopi hende, pasobra E lo karga nan inikidatnan."
53,12,"Pesei lo Mi dun'E un porshon huntu ku e poderosonan, i E lo parti e botín ku e fuertenan; pasobra El a drama Su bida te na morto, i a wòrdu kontá huntu ku e transgresornan; i E mes a karga e piká di hopi hende, i a intersedé pa e transgresornan."
54,1,"\"Grita di goso, sí, grita na bos haltu, O muhé steril, abo ku nunka a haña yu; dal gritu di goso, grita na bos haltu, abo ku nunka a konosé doló di parto; pasobra e yu hòmbernan di e muhé desolá lo ta mas hopi ku e yu hòmbernan di esun kasá,\" SEÑOR ta bisa."
54,2,"\"Hasi e lugá di bo tènt mas grandi; span e kortinanan di bo lugánan di biba, sin spar nada; hasi bo kabuyanan mas largu, i hasi bo stakanan mas fuerte."
54,3,"Pasobra lo bo ekspandé na man drechi i na man robes. I bo desendientenan lo poderá di nashonnan, i nan lo habitá e statnan desolá."
54,4,"\"No tene miedu, pasobra lo bo no wòrdu brongosá; ni sintibo umiyá, pasobra bo kara lo no keda na bèrguensa, ma lo bo lubidá e bèrguensa di bo hubentut, i lo bo no kòrda mas e reproche ku bo ta biuda."
54,5,"Pasobra Esun ku a trahabo ta bo esposo, Kende Su nòmber ta e SEÑOR di ehérsitonan; i bo Redentor ta Esun Santu di Israel, Kende ta wòrdu yamá e Dios di henter tera."
54,6,"Pasobra SEÑOR a yamabo, manera un esposa bandoná i tristu den spiritu, i manera un esposa di un hende su hubentut, ora ku e wòrdu rechasá,\" bo Dios ta bisa."
54,7,"\"Pa un momento kòrtiku Mi a bandonábo, ma ku gran kompashon lo Mi rekohébo."
54,8,"Den e furia di Mi rabia Mi a skonde Mi kara pa bo pa un momento; ma ku miserikòrdia etèrno lo Mi tin kompashon ku bo,\" SEÑOR, bo Redentor, ta bisa."
54,9,"\"Pasobra pa Mi esaki ta manera e dianan di Noe; meskos ku Mi a hura ku e awanan di Noe lo no tapa tera nunka mas, asina Mi a hura ku lo Mi no rabia ku bo, ni reprendébo."
54,10,"Pasobra e serunan por wòrdu kitá i e seritunan por sakudí, ma Mi miserikòrdia lo no wòrdu kitá for di bo, i Mi aliansa di pas lo no wòrdu sakudí,\" e SEÑOR, Kende tin kompashon ku bo, ta bisa."
54,11,"\"O hende afligí, ku ta abatí pa tempestat, i sin konsuelo, mira, lo Mi pega bo piedranan den antimonio, i bo fundeshinan lo Mi pega den piedra di safiro."
54,12,"Ademas, lo Mi traha bo torennan di rubí, i bo portanan di stat di kristal, i henter bo muraya di piedra presioso."
54,13,"SEÑOR lo siña tur bo yu hòmbernan, i e prosperidat di bo yu hòmbernan lo ta grandi."
54,14,"Lo bo wòrdu stablesí den hustisia; lo bo ta leu di opreshon, pasobra lo bo no tin miedu; i leu di teror, pasobra esei lo no yega serka bo."
54,15,"Si un hende bin atakábo violentamente, esei lo no bin for di Mi. Esun ku atakábo lo kai pa bo kousa."
54,16,"\"Mira, ta Ami mes a krea e smet ku ta supla e kandela di karbon, i ku ta traha un arma pa esaki hasi su trabou; i Mi a krea e destruidó pa destruí."
54,17,"Ningun arma ku wòrdu formá kontra bo lo no prosperá; i tur lenga ku lanta kontra bo den huzgamentu lo bo kondená. Esaki ta e erensia di e sirbidónan di SEÑOR, i nan hustifikashon ta bin for di Mi,\" SEÑOR ta deklará."
55,1,"\"Bin, tur esnan ku tin set, bin na e awanan; i boso ku no tin plaka, bin kumpra i kome. Bin kumpra biña i lechi sin plaka i sin preis."
55,2,"Pakiko boso ta gasta plaka na loke no ta pan, i ta gasta boso suèldo na loke no ta satisfasé? SkuchaMi bon i kome loke ta bon, i laga boso alma gosa den abundansia."
55,3,"Inkliná boso orea i bin serka Mi. Skucha, pa boso por biba; i lo Mi sera un aliansa etèrno ku boso, segun e miserikòrdianan fiel mustrá na David."
55,4,"Mira, Mi a hasié un testigu pa e pueblonan, un lider i komandante pa e pueblonan."
55,5,"Mira, lo bo yama un nashon ku bo no konosé, i un nashon ku no konosébo lo kore bin serka bo, pa motibu di SEÑOR bo Dios, Esun Santu di Israel; pasobra El a glorifikábo.\""
55,6,"Buska SEÑOR, mientras ku E por wòrdu hañá; yam'E, mientras ku E ta serka."
55,7,"Laga e malbado bandoná su kaminda, i e hende inhustu su pensamentunan; i lagu'é bolbe serka SEÑOR, i E lo tin kompashon kuné; i serka nos Dios, pasobra E lo pordoná abundantemente."
55,8,"\"Pasobra Mi pensamentunan no ta boso pensamentunan, ni boso kamindanan no ta Mi kamindanan,\" SEÑOR ta deklará."
55,9,"Pasobra meskos ku e shelunan ta mas haltu ku tera, asina Mi kamindanan ta mas haltu ku boso kamindanan, i Mi pensamentunan mas haltu ku boso pensamentunan."
55,10,"Pasobra manera awaseru i sneu ta kai for di shelu, i no ta bolbe ayanan sin muha tera, i ta hasi tera produsí i spreit, i ta duna simia na e sembradó i pan na esun ku ta kome,"
55,11,"asina Mi palabra ku ta sali for di Mi boka lo ta; e lo no bolbe bashí serka Mi, sin kumpli ku loke Mi ta deseá, i sin alkansá e propósito ku kual Mi a mand'é."
55,12,"\"Boso lo sali ku goso i lo wòrdu guiá den pas; e serunan i seritunan lo dal gritu di goso boso dilanti, i tur palu di kunuku lo bati man."
55,13,"Na lugá di mata di sumpiña lo nase palu di siprès; i na lugá di bringamosa lo nase mirto; i esaki lo ta un rekuèrdo na SEÑOR, pa un señal etèrno ku lo no wòrdu kòrtá kitá afó.\""
56,1,"Asina SEÑOR ta bisa: \"Mantené huisio i hasi hustisia, pasobra Mi salbashon ta serka di bin, i Mi hustisia ta serka di wòrdu revelá."
56,2,"Bendishoná ta e hende ku ta hasi esaki, i e yu di hende ku ta tene na djé, ku ta warda dia di sabat pa e no profan'é, i ta wanta su man pa no hasi malu.\""
56,3,"No laga e stranhero ku a uni su mes ku SEÑOR bisa: \"Siguramente SEÑOR lo separámi for di Su pueblo.\" Ni laga e eunuko bisa: \"Mira, mi ta un palu seku.\""
56,4,"Pasobra asina SEÑOR ta bisa: \"E eunukonan ku ta warda Mi sabatnan, ku ta skohe loke ta agradáMi, i ta tene firme na Mi aliansa,"
56,5,"eseinan lo Mi duna un rekuèrdo den Mi kas i paden di Mi murayanan, i un nòmber ku ta mihó ku esun di yu hòmbernan i yu muhénan; lo Mi duna nan un nòmber etèrno ku lo no wòrdu kòrtá kitá afó."
56,6,"Tambe e stranheronan ku uni nan mes ku SEÑOR, pa sirbiE, i pa stima e nòmber di SEÑOR, pa ta Su sirbidónan, kada un ku no ta profaná dia di sabat, i ta tene firme na Mi aliansa,"
56,7,"eseinan lo Mi hiba na Mi seru santu, i lo Mi hasi nan kontentu den Mi kas di orashon. Nan ofrendanan kimá i nan sakrifisionan lo ta aseptabel riba Mi altar, pasobra Mi kas lo wòrdu yamá kas di orashon pa tur e pueblonan.\""
56,8,"Señor DIOS, Kende ta reuní esnan plamá di Israel, ta deklará: \"Ainda lo Mi reuní otronan huntu ku nan, fuera di esnan ku ya ta reuní kaba.\""
56,9,"Boso, tur bestia di sabana i boso, tur bestia di mondi-será, bin kome."
56,10,"Su guardianan ta siegu, ni un di nan no sa nada. Nan tur ta kachó mudo ku no por blaf; nan ta hende ku ta drumi abou, blo soña numa, nan ta gusta drumi;"
56,11,"i e kachónan ta golos, nunka nan no tin basta. Nan ta wardadó di karné ku no tin komprendementu; nan tur a kohe nan mes kaminda, kada un ta buska su ganashi inhustu, delaster un di nan."
56,12,"\"Ban,\" nan ta bisa, \"laga nos ban buska biña; laga nos bebe nos barika yen ku bibida stèrki; i mañan lo ta manera awe, muchu mas mihó ainda.\""
57,1,"Hende hustu ta peresé, i ningun hende no ta preokupá pa esei; hende deboto ta wòrdu hibá, i ningun hende no ta komprendé ku e hende hustu ta wòrdu hibá pa spar é di maldat ku ta bin."
57,2,"Esnan ku a kana e kaminda rekto ta drenta un pas; nan ta sosegá riba nan kama."
57,3,"\"Bin aki, boso, yunan di un hasidó di bruha, yunan di un adúltero i un prostituta."
57,4,"Ku ken boso ta chansa? Pa ken boso ta habri boka grandi i ta saka lenga? Boso no ta yunan di transgreshon, un generashon mentiroso,"
57,5,"ku ta kima di pashon bou di e palunan di eik, bou di tur palu bèrdè, ku ta mata mucha den e vayenan, den hòlnan di baranka?"
57,6,"Bo porshon ta entre e piedranan lizu di e vaye, eseinan ta bo parti; na nan bo a basha un ofrenda di bibida, bo a ofresé ofrenda di mainshi. Mi mester keda ketu tokante di e kosnan aki?"
57,7,"Bo a habri bo kama riba un seru haltu i elevá. Tambe bo a subi bai ayanan pa ofresé sakrifisio."
57,8,"I tras di e porta i e kosein-di-porta bo a lanta bo símbolo pagano; di bèrdat, despues ku bo a bandonáMi, bo a eksponé bo mes; bo a subi i a habri bo kama hanchu. Bo a bin na un akuèrdo ku nan, bo a gusta nan kama, bo a wak nan sunú."
57,9,"Bo a biaha bai serka rei ku zeta i a oumentá bo perfumenan; bo a manda bo mensaheronan hopi leu i bo a baha te den Seol."
57,10,"E kaminda largu a kansabo, tòg bo no a bisa: 'No tin speransa.' Bo a haña forsa renobá, pesei bo no a desmayá."
57,11,"\"Pa ken bo tabata preokupá i spantá ora bo a gaña i no a kòrda riba Mi, ni a pensa riba Mi? Ta pasobra Mi a keda ketu pa hopi tempu, pesei bo no tin miedu di Mi?"
57,12,"Lo Mi deklará bo hustisia i bo echonan, ma nan lo no ta di benefisio pa bo."
57,13,"Ora bo sklama, laga bo kolekshon di ídolonan librabo. Ma bientu lo bai ku nan tur i un rosea lo kita nan. Ma esun ku tuma refugio den Mi lo eredá e tera, i lo poseé Mi seru santu.\""
57,14,"I lo wòrdu bisá: \"Drecha, drecha, prepará e kaminda; kita tur opstákulo for di e kaminda di Mi pueblo.\""
57,15,"Pasobra, asina Esun haltu i sublime, Kende ta biba pa semper, Kende Su nòmber ta Santu, ta bisa: \"Mi ta biba den un lugá haltu i santu, i tambe huntu ku esnan umilde i di spiritu kibrá, pa rebibá spiritu di e hende kibrá i pa rebibá kurason di e umilde."
57,16,"Pasobra lo Mi no diskutí pa semper, ni lo Mi no ta rabiá pa semper, pasobra spiritu di hende lo desmayá Mi dilanti, i rosea di esnan ku Mi a traha."
57,17,"Pa motibu di e inikidat di su ganashi inhustu Mi a rabia i Mi a dal é; Mi a skonde Mi kara i a keda rabiá, tòg el a sigui desviá segun e deseonan di su kurason."
57,18,"Mi a mira su kondukta, ma lo Mi kur'é; lo Mi gui'é i bolbe duna konsuelo, tantu na djé komo na su yoradónan."
57,19,"Mi ta krea e fruta di lepnan. Pas, pas pa esun ku ta leu i pa esun ku ta serka, i lo Mi kur'é,\" SEÑOR ta bisa."
57,20,"Ma e malbadonan ta manera laman brutu ku no por keda trankil, i su awanan ta tira sushedat i lodo den laira."
57,21,"\"No tin pas pa e malbadonan,\" mi Dios ta bisa."
58,1,"\"Grita duru, no tene aden; halsa bo bos manera tròmpèt, i mustra Mi pueblo nan transgreshon, i e kas di Jakòb nan pikánan."
58,2,"Tòg nan ta buskaMi dia tras dia, i ta nan delisia pa konosé Mi kamindanan, manera un nashon ku a hasi hustisia, i no a bandoná e ordenansa di nan Dios. Nan ta pidiMi desishonnan hustu; pa hala serka Dios ta nan delisia."
58,3,"'Pakiko nos a yuna i Bo no ta mira? Pakiko nos a umiyá nos mes i Bo no ta ripará?' \"Mira, riba e dia ku boso ta yuna, boso ta hasi loke boso kier, i ta eksplotá tur boso trahadónan."
58,4,"Mira, boso yunamentu ta kaba na pleitamentu i na bringamentu, i na dalmentu ku moketa di maldat. Boso no ta yuna awe pa hasi ku boso bos ta wòrdu tendí te den haltu aya."
58,5,"Akaso ta un yunamentu asin'aki Mi ta skohe: un dia pa hende umiyá su mes, pa e laga su kabes kologá manera richi, i pa habri paña-di-saku i shinishi komo kama? Bo ta yama esaki yunamentu, un dia agradabel na SEÑOR?"
58,6,"\"No ta esaki ta e yunamentu ku Mi ta skohe: pa kita e kadenanan di maldat, pa lòs e kabuyanan di e yugo, i pa duna libertat na esnan oprimí i kibra tur yugo?"
58,7,"No ta pa parti bo pan ku esun ku tin hamber, i pa trese e pobernan, ku no tin kas, den bo kas; pa ora bo mira un hende sunú, bo bistié, i pa no bira lomba pa bo mes famia?"
58,8,"E ora ei bo lus lo sali manera e ourora, i bo rekuperashon lo sigui mesora; i bo hustisia lo bai bo dilanti; e gloria di SEÑOR lo ta bo protekshon di patras."
58,9,"E ora ei lo bo yama, i SEÑOR lo kontestá; lo bo sklama, i E lo bisa: 'At'Ami aki.' \"Si bo kita e yugo for di meimei di boso, si bo stòp di mustra dede i di lanta kalumnia,"
58,10,"i si bo pone bo mes disponibel pa yuda esnan ku tin hamber, i satisfasé e deseo di esnan afligí, e ora ei bo lus lo sali den skuridat, i bo tiniebla lo bira manera mèrdia."
58,11,"I SEÑOR lo guiabo kontinuamente, i lo satisfasé bo deseo den lugánan kimá dor di solo, i duna forsa na bo wesunan; lo bo ta manera un hòfi bon muhá, i manera un fuente di awa ku su awanan no ta kaba."
58,12,"I bo mes hendenan lo traha e ruinanan antiguo di nobo; lo bo lanta e fundeshinan antiguo, i lo bo wòrdu yamá Esun ku ta Drecha e Kibrá den Muraya, Esun ku ta Drecha e Kayanan unda Hende por Biba."
58,13,"\"Si riba dia di sabat bo warda bo pia di hasi bo mes gana riba Mi dia santu, i si bo yama dia di sabat un delisia, e dia santu di SEÑOR onorabel, i si bo onra esaki dor di bandoná bo mes kamindanan, dor di no buska bo mes plaser, i di no papia bo mes palabra,"
58,14,"e ora ei lo bo tin delisia den SEÑOR, i lo Mi hasibo kore riba e halturanan di tera; lo Mi alimentábo ku e erensia di bo tata Jakòb, pasobra e boka di SEÑOR a papia.\""
59,1,"Mira, e man di SEÑOR no ta kòrtiku ku e no por salba; tampoko Su orea no ta sordo ku e no por tende."
59,2,"Ma boso inikidatnan a kousa separashon entre boso i boso Dios; i boso pikánan a hasi ku Su kara a keda skondí pa boso, asina ku E no ta tende."
59,3,"Pasobra boso mannan ta manchá ku sanger, i boso dedenan ku inikidat; boso lepnan a papia mentira; boso lenga ta papia maldat."
59,4,"Ni un hende no ta eksigí hustisia, i ni un hende no ta pleita su kaso ku integridat. Nan ta konfia den konfushon i ta papia mentira; nan ta konsebí maldat i ta produsí inikidat."
59,5,"Nan ta brui webu di kolebra i ta wef kas di araña; esun ku kome nan webu ta muri; i for di loke a keda machiká, un kolebra ta sali."
59,6,"Nan kas di araña no ta sirbi komo bistí, tampoko nan no por tapa nan mes ku nan obranan; nan obranan ta obranan di inikidat, i un echo di violensia ta den nan man."
59,7,"Nan pia ta kore pa hasi maldat, i nan ta purá pa drama sanger inosente; nan pensamentunan ta pensamentunan di inikidat; ruina i destrukshon ta den nan kamindanan grandi."
59,8,"Nan no konosé e kaminda di pas, i no tin hustisia den nan lastronan; nan a hasi nan berehanan tur trosí; esun ku kana riba nan no konosé pas."
59,9,"Pesei huisio ta leu for di nos, i hustisia no ta alkansá nos. Nos ta spera lus, ma ata skuridat; nos ta spera klaridat, ma nos ta kana den tiniebla."
59,10,"Nos ta fula kantu di muraya manera hende siegu, nos ta fula manera esnan ku no tin wowo; mèrdia nos ta trompeká meskos ku den skuritu; entre esnan ku ta yen di vigor nos ta manera hende morto."
59,11,"Nos tur ta gruña manera ber, i ta keha tristu asina manera palomba; nos ta spera hustisia, ma no tin, i salbashon, ma esaki ta leu for di nos."
59,12,"Pasobra nos transgreshonnan ta multipliká Bo dilanti, i nos pikánan ta testifiká kontra nos; pasobra nos transgreshonnan ta ku nos, i nos konosé nos inikidatnan:"
59,13,"nos ta transgresá i ta nenga SEÑOR, i ta bira for di nos Dios; nos ta papia di opreshon i rebeldia, i ta pensa i papia palabranan di mentira ku ta originá den nos kurason."
59,14,"Huisio ta wòrdu rechasá i hustisia ta keda para leu, pasobra bèrdat a trompeká den kaya, i integridat no por drenta."
59,15,"Sí, bèrdat ta hasi falta, i esun ku bandoná maldat ta hasi su mes bira proi. Awor SEÑOR a mira esaki, i tabata desagradabel den Su bista ku no tabatin hustisia."
59,16,"El a mira ku no tabatin ningun hende, i a keda asombrá ku no tabatin ningun hende pa intersedé; anto Su mes brasa a trese salbashon p'E, i Su hustisia a sosten'E."
59,17,"El a bisti hustisia manera ta bisti korasa, i e hèlm di salbashon riba Su kabes; El a bisti bistínan di vengansa komo paña, i a lora Su mes den zelo, manera den un mantel."
59,18,"Segun nan echonan, asina E lo paga bèk-- furia pa Su atversarionan i pago pa Su enemigunan; na e teranan na kosta E lo duna e pago meresí."
59,19,"Pesei nan lo teme e nòmber di SEÑOR for di pabou, i Su gloria for di kaminda solo ta sali. Ora ku e enemigu bin manera un diluvio, e Spiritu di SEÑOR lo lanta un emblema kontra djé."
59,20,"\"Un Redentor lo bin Sion, serka esnan di Jakòb ku bandoná nan transgreshon,\" SEÑOR ta deklará."
59,21,"\"I pa loke ta Ami, esaki ta Mi aliansa ku nan,\" SEÑOR ta bisa. \"Mi Spiritu ku ta riba bo, i Mi palabranan ku Mi a pone den bo boka, lo no apartá for di bo boka ni for di boka di bo yunan, ni for di boka di yunan di bo yunan, di awor i pa semper,\" SEÑOR ta bisa."
60,1,"\"Lanta, briya, pasobra bo lus a yega, i e gloria di SEÑOR ta briya riba bo."
60,2,"Pasobra mira, skuridat lo tapa tera, i skuridat profundo e pueblonan; ma SEÑOR lo briya riba bo, i Su gloria lo paresé riba bo."
60,3,"Nashonnan lo bin na bo lus, i reinan na e klaridat di bo manisé."
60,4,"\"Hisa kara i wak tur rònt di bo; nan tur ta bin huntu, nan ta bin serka bo. Bo yu hòmbernan lo bin for di leu, i bo yu muhénan lo wòrdu kargá na hep."
60,5,"E ora ei lo bo mira i keda radiante, i bo kurason lo ta yen-yen di goso, pasobra e abundansia di laman lo wòrdu entregá na bo, e rikesa di e nashonnan lo bin serka bo."
60,6,"Un multitut di kamel lo yena bo tera, kamel yòn for di Madian i Efa; tur esnan for di Saba lo bin; nan lo trese oro i sensia, i lo trese bon nobo di e alabansanan di SEÑOR."
60,7,"Tur e tounan di karné di Kedar lo wòrdu tresí huntu pa bo, e karnénan chubatu di Nebaiot lo sirbibo; nan lo wòrdu aseptá komo ofrenda riba Mi altar, i lo Mi glorifiká Mi kas glorioso."
60,8,"\"Ta ken esakinan ta ku ta bula manera nubia, i manera palomba na nan bentananan di trali?"
60,9,"Siguramente e teranan na kosta lo speraMi; i e barkunan di Tarsis lo bin promé, pa trese bo yu hòmbernan for di leu, ku nan plata i nan oro, pa e nòmber di SEÑOR bo Dios, i pa Esun Santu di Israel, pasobra El a glorifikábo."
60,10,"\"Stranheronan lo lanta bo murayanan di nobo, i nan reinan lo sirbibo; pasobra den Mi furia Mi a dal bo, i den Mi miserikòrdia Mi a haña duele di bo."
60,11,"Bo portanan lo ta habrí tur ora; nan lo no wòrdu será ni di dia ni anochi, pa hende por trese e rikesa di e nashonnan pa bo, huntu ku nan reinan den proseshon."
60,12,"Pasobra e nashon i e reino ku no kier sirbibo lo peresé, i e nashonnan lo keda ruiná kompletamente."
60,13,"\"E gloria di Líbano lo bin serka bo, e palunan di pino, bohes i siprès, tur huntu, pa hasi e lugá di Mi santuario bunita; i lo Mi hasi e lugá di Mi pianan glorioso."
60,14,"E yu hòmbernan di esnan ku a afligíbo lo bin bùig bo dilanti, i tur esnan ku a despresiábo lo bùig te na bo plant'i pia. Nan lo yamabo e stat di SEÑOR, e Sion di Esun Santu di Israel."
60,15,"\"Maske bo a keda bandoná i odiá, sin ku ningun hende ta pasa dor di bo, lo Mi hasibo un orguyo etèrno, un goso di generashon pa generashon."
60,16,"Tambe lo bo chupa lechi di nashonnan, i lo chupa pechu di reinan; e ora ei lo bo sa ku Ami, SEÑOR, ta bo Salbador i bo Redentor, Esun Poderoso di Jakòb."
60,17,"Na lugá di bròns lo Mi trese oro, i na lugá di heru lo Mi trese plata, na lugá di palu, bròns, i na lugá di piedra, heru. Lo Mi hasi pas bira bo atministradónan, i hustisia bira bo mayordomonan."
60,18,"Violensia lo no wòrdu tendí mas den bo tera, ni ruina ni destrukshon paden di bo fronteranan; ma lo bo yama bo murayanan 'salbashon', i bo portanan 'alabansa'."
60,19,"Solo lo no ta bo lus mas den dia, ni klaridat di luna lo no briya riba bo; pasobra SEÑOR lo ta bo lus etèrno, i bo Dios lo ta bo gloria."
60,20,"Bo solo lo no baha mas, ni bo luna lo no mengua; pasobra lo bo tin SEÑOR pa un lus etèrno, i e dianan di bo lamentashon lo tèrminá."
60,21,"Anto henter bo pueblo lo ta hustu; nan lo poseé e tera pa semper, e rama ku Mi a planta, e obra di Mi mannan, pa Mi wòrdu glorifiká."
60,22,"Esun di mas chikitu lo bira un tribu, i esun di mas menos lo bira un nashon poderoso. Na su debido tempu, Ami, SEÑOR, lo pura hasi esaki.\""
61,1,"E Spiritu di Señor DIOS ta riba mi, pasobra SEÑOR a ungimi pa hiba bon nobo na esnan afligí; El a mandami pa kura hende di kurason kibrá, pa proklamá libertat na katibunan, i libertat na prezonan,"
61,2,"pa proklamá e aña agradabel di SEÑOR, i e dia di vengansa di nos Dios; pa konsolá tur esnan ku ta yora,"
61,3,"pa duna esnan ku ta yora na Sion un korona di bunitesa na lugá di shinishi, zeta di alegria na lugá di yoramentu, un mantel di alabansa na lugá di un spiritu di desesperashon. Asina nan lo wòrdu yamá \"eiknan di hustisia\", e plantashon di SEÑOR, pa E wòrdu glorifiká."
61,4,"E ora ei nan lo lanta e ruinanan antiguo di nobo. Nan lo restorá e lugánan destruí pa hopi tempu kaba; nan lo drecha e statnan ruiná, ku a keda desolá pa generashonnan largu."
61,5,"Hendenan deskonosí lo para kla pa pastoriá boso tounan di karné, i stranheronan lo ta boso kunukeronan i kuidadónan di boso kunukunan di wendrùif."
61,6,"Ma boso lo wòrdu yamá e saserdotenan di SEÑOR; boso lo wòrdu yamá sirbidónan di nos Dios. Boso lo kome e rikesa di nashonnan, i boso lo gloria den nan rikesanan."
61,7,"Na lugá di boso bèrguensa boso lo tin un porshon dòbel, i na lugá di umiyashon nan lo grita di goso pa motibu di nan porshon. Pesei nan lo poseé un porshon dòbel den nan tera; goso etèrno lo ta di nan."
61,8,"Pasobra Ami, SEÑOR, ta stima hustisia, Mi ta odia ladronisia den ofrenda kimá; i fielmente lo Mi duna nan nan rekompensa, i lo Mi sera un aliansa etèrno ku nan."
61,9,"Anto nan yunan lo ta konosí entre e nashonnan, i nan desendientenan meimei di e pueblonan. Tur ku mira nan lo rekonosé nan, pasobra nan ta e yunan ku SEÑOR a bendishoná."
61,10,"Lo mi gosa grandemente den SEÑOR; mi alma lo regosihá den mi Dios, pasobra El a bistimi ku e bistínan di salbashon. El a lorami den e mantel di hustisia, manera un brùidehòm ta dòrna su kabes ku un korona, i manera un brùit ta dòrna su mes ku su prendanan."
61,11,"Pasobra manera tera ta hasi mata nase, i manera un hòfi ta hasi e kosnan sembrá den djé spreit, asina Señor DIOS lo hasi hustisia i alabansa spreit dilanti di tur e nashonnan."
62,1,"Pa motibu di Sion lo mi no keda ketu, i pa motibu di Jerusalèm lo mi no sosegá, te ora ku su hustisia sali manera splendor, i su salbashon manera flambeu sendí."
62,2,"I e nashonnan lo mira bo hustisia, i tur rei bo gloria. Lo bo haña un nòmber nobo ku boka di SEÑOR lo duna."
62,3,"Tambe lo bo ta un korona di bunitesa den e man di SEÑOR, i un diadema real den e man di bo Dios."
62,4,"Nan lo no bisabo mas: \"Bandoná,\" ni nan lo no bisa bo tera mas: \"Desolá\"; ma lo bo wòrdu yamá: \"Mi delisia ta den djé,\" i nan lo yama bo tera: \"Kasá\"; pasobra SEÑOR tin delisia den bo, i bo tera lo ta kasá kunE."
62,5,"Pasobra manera un yònkuman ta kasa ku un birgen, asina bo yu hòmbernan lo kasa ku bo; i manera brùidehòm tin goso den su brùit, asina bo Dios lo tin goso den bo."
62,6,"Mi a pone guardianan riba bo murayanan, O Jerusalèm; henter dia i henter anochi nan lo no keda ketu ni un ora so. Boso ku ta kòrda SEÑOR, no buska sosiegu pa boso mes;"
62,7,"i no dun'E sosiegu te ora ku E stablesé i hasi Jerusalèm bira un alabansa riba tera."
62,8,"SEÑOR a hura pa medio di Su man drechi i pa medio di Su brasa fuerte: \"Nunka mas lo Mi no duna bo mainshi komo kuminda pa bo enemigunan, ni stranheronan lo no bebe bo biña nobo, pa kual bo a traha mata kurpa.\""
62,9,"Ma esnan ku ta kosech'é lo kom'é, i alabá SEÑOR; i esnan ku ta rekoh'é lo beb'é den e plenchinan di Mi santuario."
62,10,"Pasa, pasa dor di e portanan di stat; prepará e kaminda pa e pueblo; drecha, drecha e kaminda grandi; kita e piedranan, lanta un emblema pa e pueblonan."
62,11,"Mira, SEÑOR a proklamá te na fin di tera: Bisa e yu muhé di Sion: \"Ata bo salbashon ta bin; mira, Su rekompensa ta huntu kunE, i Su pago ta Su dilanti.\""
62,12,"I nan lo yama nan \"E pueblo santu, e redimínan di SEÑOR\"; i lo bo wòrdu yamá \"Un stat buská i no bandoná.\""
63,1,"Ken esaki ta ku ta bin for di Edòm, for di Bosra, ku bistí kòrá, Esun aki ku ta mahestuoso den Su bistí, ku ta marcha den e grandesa di Su fortalesa? \"Ta Ami ku ta papia den hustisia, ku ta poderoso pa salba.\""
63,2,"Pakiko Bo paña ta kòrá, i Bo bistínan manera di esun ku ta trapa den e baki-di-pèrs-wendrùif?"
63,3,"\"Ta Ami so a trapa den e baki-di-pèrs-wendrùif, i no tabatin ningun hende di e pueblonan huntu ku Mi. Tambe Mi a trapa nan den Mi rabia i a plècha nan den Mi furia; nan sanger a spat riba Mi bistínan, i Mi a mancha tur Mi paña."
63,4,"Pasobra e dia di vengansa tabata den Mi kurason, i Mi aña di redenshon a yega."
63,5,"Mi a wak i no tabatin ni un hende pa yuda, i Mi a keda asombrá ku ni un hende no tabata duna sosten; asina Mi mes brasa a trese salbashon pa Mi, i Mi furia a sostenéMi."
63,6,"Mi a kana riba e pueblonan den Mi rabia, i a hasi nan burachi den Mi furia, i Mi a basha nan sanger riba tera.\""
63,7,"Lo Mi menshoná e miserikòrdianan di SEÑOR, e alabansanan di SEÑOR, konforme tur loke SEÑOR a duna nos, i e gran bondat pa ku e kas di Israel, ku El a duna nan konforme Su kompashon, i konforme e multitut di Su miserikòrdianan."
63,8,"Pasobra El a bisa: \"Siguramente, nan ta Mi pueblo, yunan ku no ta gaña.\" Asina El a bira nan Salbador."
63,9,"Den tur nan aflikshon E tabata afligí, i e Angel di Su presensia a salba nan. Den Su amor i den Su miserikòrdia El a redimí nan; El a hisa nan i a karga nan tur e dianan di promé aya."
63,10,"Ma nan a rebeldiá i a hasi Su Spiritu Santu tristu; pesei, pa nan El a kambia bira nan enemigu; El a bringa ku nan."
63,11,"Anto Su pueblo a kòrda riba e dianan di promé aya, riba Moisés. Unda Esun ta ku a trese nan for di laman huntu ku e wardadónan di Su tou? Unda Esun ta ku a pone Su Spiritu Santu meimei di nan,"
63,12,"ku a hasi Su brasa glorioso bai na man drechi di Moisés, ku a parti e awanan nan dilanti pa stablesé un nòmber etèrno pa Su mes,"
63,13,"ku a guia nan dor di e profundidatnan? Manera kabai den tera seku, nan no a trompeká;"
63,14,"manera baka ku ta baha bai den vaye, e Spiritu di SEÑOR a duna nan sosiegu. Asina Bo a guia Bo pueblo, pa stablesé un nòmber glorioso pa Bo mes."
63,15,"Wak abou for di shelu i mira for di Bo habitashon santu i glorioso; unda Bo zelo i Bo echonan poderoso ta keda? Bo ta nenga di mustrami e kariño di Bo kurason i Bo kompashon."
63,16,"Pasobra Abo ta nos Tata, maske Abraham no konosé nos, i Israel no rekonosé nos. Abo, O SEÑOR, ta nos Tata, nos Redentor for di etèrnidat ta Bo nòmber."
63,17,"O SEÑOR, pakiko Bo ta hasi nos dwal for di Bo kamindanan, i ta hasi nos kurason duru pa nos no tin temor pa Bo? Bolbe pa motibu di Bo sirbidónan, e tribunan di Bo erensia."
63,18,"Bo pueblo santu tabata poseé Bo santuario pa un tempu kòrtiku; nos atversarionan a trapa riba djé."
63,19,"Nos a bira manera esnan ku Bo no a goberná nunka, manera esnan ku no a wòrdu yamá na Bo nòmber."
64,1,"O ku Bo lo a sker e shelunan i baha bin, ku e serunan lo a tembla den Bo presensia--"
64,2,"manera kandela ta kima palu seku, manera kandela ta hasi awa herebé-- pa hasi Bo nòmber konosí na Bo atversarionan, pa e nashonnan tembla dilanti di Bo presensia!"
64,3,"Tempu ku Bo a hasi kosnan temibel ku nos no a spera, bo a baha bin, e serunan tabata tembla dilanti di Bo presensia."
64,4,"Pasobra for di tempunan aya nan no a tende, ni nan orea no a persibí, ni wowo no a mira un Dios fuera di Bo, Kende ta obra pa esun ku ta spera riba djE."
64,5,"Bo ta bin na yudansa di esun ku ta gosa di hasi hustisia, ku ta kòrda riba Bo den Bo kamindanan. Mira, Bo tabata rabiá, pasobra nos a peka; nos a sigui den nan pa hopi tempu; anto nos lo wòrdu salbá?"
64,6,"Pasobra nos tur a bira manera hende ku ta impuru, i tur nos echonan hustu ta manera paña masha fis mes. Nos tur ta marchitá manera blachi, i manera bientu nos inikidatnan ta hiba nos bai kuné."
64,7,"No tin ni un hende ku ta invoká Bo nòmber, ku ta hasi esfuerso pa tene na Bo; pasobra Bo a skonde Bo kara pa nos, i a entregá nos na e poder di nos inikidatnan."
64,8,"Ma awor, O SEÑOR, Abo ta nos Tata, nos ta e klei i Abo ta nos alfarero; i nos tur ta e obra di Bo man."
64,9,"No rabia di mas, O SEÑOR, ni kòrda inikidat pa semper; mira nos, nos ta pidiBo, pasobra nos tur ta Bo pueblo."
64,10,"Bo statnan santu a bira un desierto, Sion a bira un desierto, Jerusalèm un desolashon."
64,11,"Nos kas santu i bunita, kaminda nos tatanan tabata alabáBo, a wòrdu kimá ku kandela; i tur nos kosnan presioso a bira ruina."
64,12,"O SEÑOR, lo Bo keda sin hasi nada pa motibu di e kosnan aki? Lo Bo keda ketu i afligí nos sin midí?"
65,1,"\"Mi a revelá Mi mes na esnan ku no a puntra pa Mi; Mi a wòrdu hañá dor di esnan ku no a buskaMi. Mi a bisa: 'At'Ami aki, at'Ami aki,' na un nashon ku no a invoká Mi nòmber."
65,2,"Henter dia Mi a habri Mi mannan pa un pueblo rebelde, ku ta kana den un kaminda ku no ta bon, i ta sigui nan mes pensamentunan,"
65,3,"un pueblo ku ketu bai ta probokáMi den Mi kara; ku ta ofresé sakrifisionan den hòfinan, i ta kima sensia riba klenku;"
65,4,"ku ta sinta meimei di grafnan, i ta pasa nochi den lugánan sekreto; ku ta kome karni di porko, i ku tin buyon di karni impuru den nan weanan;"
65,5,"ku ta bisa: 'Keda bo so, no aserkámi, pasobra mi ta mas santu ku bo!' Esakinan ta huma den Mi nanishi, un kandela ku ta kima henter dia."
65,6,"\"Mira, esaki ta pará skirbí Mi dilanti, lo Mi no keda ketu, ma lo Mi paga nan bèk; lo Mi paga nan bèk den nan skochi,"
65,7,"tantu nan mes inikidatnan komo e inikidatnan di nan tatanan tur huntu,\" SEÑOR ta bisa. \"Pasobra nan a kima sensia riba e serunan, i a blasfemáMi riba e seritunan, pesei lo Mi midi e suèldo kompleto di nan trabou di antes den nan skochi.\""
65,8,"Asina SEÑOR ta bisa: \"Manera biña nobo ta wòrdu hañá den tròshi di wendrùif, i hende ta bisa: 'No destruié, pasobra tin benefisio den djé', asina lo Mi hasi pa kara di Mi sirbidónan; lo Mi no destruí nan tur."
65,9,"Lo Mi hasi desendientenan sali for di Jakòb, i un eredero di Mi serunan for di Juda; Mi skohínan lo ered'é i Mi sirbidónan lo biba ayanan."
65,10,"Saron lo ta un lugá di yerba bèrdè pa tounan di karné, i e vaye di Akor lo ta un lugá pa baka sosegá, pa Mi pueblo ku ta buskaMi."
65,11,"\"Ma boso ku ta bandoná SEÑOR, ku ta lubidá Mi seru santu, ku ta pone mesa pa Fortuna, i ku ta yena kopa ku biña mesklá pa Destino:"
65,12,"lo Mi destiná boso pa spada, i boso tur lo hinka rudia pa wòrdu matá. Pasobra Mi a yama, ma boso no a kontestá; Mi a papia, ma boso no a tende. Boso a hasi loke ta malu den Mi bista, i a skohe loke Mi no tabatin delisia den djé.\""
65,13,"Pesei, asina Señor DIOS ta bisa: \"Mira, Mi sirbidónan lo kome, ma boso lo pasa hamber. Mira, Mi sirbidónan lo bebe, ma boso lo tin set. Mira, Mi sirbidónan lo regosihá, ma boso lo wòrdu brongosá."
65,14,"Mira, Mi sirbidónan lo dal gritu di goso ku un kurason kontentu, ma boso lo grita yora ku un kurason pisá, i boso lo lamentá ku un spiritu kibrá."
65,15,"Boso lo laga boso nòmber komo un maldishon pa Mi skohínan, i Señor DIOS lo mata boso; ma Mi sirbidónan lo Mi duna un otro nòmber."
65,16,"Pasobra esun ku ta bendishoná den e tera lo wòrdu bendishoná pa e Dios di bèrdat; i esun ku hura den e tera lo hura pa e Dios di bèrdat; pasobra e problemanan di antes a wòrdu lubidá, i pasobra nan ta skondí pa Mi bista!"
65,17,"\"Pasobra mira, Mi ta krea shelunan nobo i un tera nobo; i e kosnan di antes lo no wòrdu rekòrdá mas ni bin na memoria."
65,18,"Ma sea kontentu i regosihá pa semper den loke Mi ta krea; pasobra mira, Mi ta krea Jerusalèm pa goso, i su pueblo pa alegria."
65,19,"Tambe lo Mi regosihá ofer di Jerusalèm i lo tin delisia den Mi pueblo; i e bos di lamento i e zonidu di yoramentu lo no wòrdu tendí mas den djé."
65,20,"\"Nunka mas lo tin den djé yu chikitu ku ta biba poko dia so, ni ansiano ku no ta biba tur su dianan; pasobra e hoben lo muri na edat di shen aña, i esun ku no yega edat di shen lo wòrdu konsiderá komo maldishoná."
65,21,"I nan lo traha kas i biba den nan; tambe nan lo planta kunukunan di wendrùif i kome nan fruta."
65,22,"Nan lo no traha kas pa otro hende biba aden, ni planta pa otro hende kome; pasobra manera e dianan di un palu, asina e dianan di Mi pueblo lo ta; i Mi skohínan lo disfrutá di e obra di nan mannan pa hopi tempu."
65,23,"Nan lo no traha en bano, ni haña yu pa kalamidat; pasobra nan ta yu di esnan ku SEÑOR a bendishoná, i huntu ku nan, nan desendientenan."
65,24,"Tambe lo sosodé ku promé ku nan yama, lo Mi kontestá, i mientras nan ta papia ainda, lo Mi tende."
65,25,"Lobo i lamchi di karné lo kome yerba huntu; leon lo kome yerba seku manera buey; i stòf di tera lo ta kolebra su kuminda. Nan lo no hasi malu ni daño den henter Mi seru santu,\" SEÑOR ta bisa."
66,1,"Asina SEÑOR ta bisa: \"Shelu ta Mi trono, i tera ta e banki pa Mi pia. Unda e kas ta anto ku abo por traha pa Mi? I unda tin un lugá pa Mi sosegá?"
66,2,"Pasobra ta Mi man a traha tur e kosnan aki, i asina tur e kosnan aki a bin na eksistensia,\" SEÑOR ta deklará. \"Ma di esun aki lo Mi hasi kaso: di esun ku ta umilde i ku tin spiritu kibrá, i ku ta tembla pa Mi palabra."
66,3,"Ma esun ku mata un buey ta manera un ku ta mata un hende; esun ku sakrifiká un lamchi ta manera un ku ta kibra garganta di kachó; esun ku ofresé ofrenda di mainshi ta manera un ku ta ofresé sanger di porko; esun ku kima sensia ta manera un ku ta bendishoná ídolo. Meskos ku nan a skohe nan mes kamindanan, i nan alma tin delisia den nan abominashonnan,"
66,4,"asina lo Mi skohe nan kastigu, i lo Mi trese riba nan loke nan tin miedu di djé. Pasobra Mi a yama, ma ni un hende no a kontestá; Mi a papia, ma nan no a skucha. Nan a hasi maldat den Mi bista, i a skohe loke Mi no tabatin delisia den djé.\""
66,5,"Tende e palabra di SEÑOR, boso ku ta tembla pa Su palabra: \"Boso ruman hòmbernan ku ta odia boso, ku ta ekskluí boso pa motibu di Mi nòmber, a bisa: 'Laga SEÑOR ta glorifiká, pa nos mira boso goso.' Ma nan lo wòrdu brongosá."
66,6,"Un bos di boroto for di e stat! Un bos for di e tèmpel! E bos di SEÑOR, Kende ta duna Su enemigunan e pago meresí!"
66,7,"\"Promé ku el a haña doló di parto, el a duna lus; promé ku su doló a kuminsá, el a duna lus na un yu hòmber."
66,8,"Ken a yega di tende un kos asina? Ken a yega di mira kosnan asina? Un tera por nase den ún dia? Un nashon por wòrdu hañá den ún momento? Asina ku Sion a haña doló di parto, el a haña su yunan tambe."
66,9,"Akaso Mi ta laga e momento di parto yega sin ku Mi ta laga e yu nase?\" SEÑOR ta bisa. \"Of Ami, Kende ta laga e yu nase, ta sera matris?\" bo Dios ta bisa."
66,10,"\"Sea alegre huntu ku Jerusalèm i regosihá pa su motibu, boso tur ku ta stim'é; regosihá grandemente huntu kuné, boso tur ku ta yor'é,"
66,11,"pa boso bebe i keda satisfecho na su pechunan di konsuelo, pa boso bebe i tin delisia den e abundansia di su pechu.\""
66,12,"Pasobra, asina SEÑOR ta bisa: \"Mira, Mi ta dun'é pas manera un riu, i e gloria di e nashonnan manera un korida di awa ku ta basha ofer; boso lo bebe pechu, boso lo wòrdu kargá na hep, i karisiá riba skochi."
66,13,"Manera esun ku su mama ta konsolá, asina lo Mi konsolá boso; i boso lo keda konsolá na Jerusalèm."
66,14,"\"E ora ei boso lo mira esaki, i boso kurason lo ta kontentu, i boso wesunan lo floresé manera yerba nobo; i e man di SEÑOR lo wòrdu hasí konosí na Su sirbidónan, ma E lo keda indigná pa ku Su enemigunan."
66,15,"Pasobra mira, SEÑOR lo bin ku kandela, i Su garoshinan ta manera un warwarú, pa drama Su rabia ku furia, i Su reprendementu ku flam di kandela."
66,16,"Pasobra ku kandela i ku Su spada SEÑOR lo ehekutá huisio riba tur karni, i esnan ku SEÑOR mata lo ta hopi."
66,17,"\"Esnan ku ta santifiká i ta purifiká nan mes pa bai den e hòfinan, siguiendo tras di esun meimei, kendenan ta kome karn'i porko, kos repugnante i raton, nan tur huntu lo yega na un fin,\" SEÑOR ta deklará."
66,18,"\"Pasobra Mi konosé nan obranan i nan pensamentunan; e tempu ta bin pa reuní tur nashon i lenga. I nan lo bin i mira Mi gloria."
66,19,"\"I lo Mi pone un señal meimei di nan i lo manda sobrebibientenan for di nan na e nashonnan--na Tarsis, Put, Lut, Meshek, Tubal i Javan--na e teranan na kosta te leu aya, ku no a tende di Mi fama ni a mira Mi gloria. I nan lo deklará Mi gloria meimei di e nashonnan."
66,20,"Anto nan lo trese tur boso rumannan for di tur e nashonnan komo un ofrenda di mainshi na SEÑOR--riba kabai, den garoshi, den wagen, riba mula i riba kamel--na Mi seru santu Jerusalèm, meskos ku e yunan di Israel ta trese nan ofrenda di mainshi den un artíkulo-di-uzo limpi na e kas di SEÑOR,\" SEÑOR ta bisa."
66,21,"\"Tambe lo Mi tuma algun di nan komo saserdote i komo levita,\" SEÑOR ta bisa."
66,22,"\"Pasobra meskos ku e shelunan nobo i e tera nobo, ku lo Mi traha, lo permanesé Mi dilanti,\" SEÑOR ta deklará, \"asina boso desendientenan i boso nòmber lo permanesé."
66,23,"I lo ta di luna nobo pa luna nobo, i di sabat pa sabat, ku henter humanidat lo bin pa bùig Mi dilanti,\" SEÑOR ta bisa."
66,24,"\"Anto nan lo sali mira e kadavernan di e hòmbernan ku a transgresá kontra Mi; pasobra nan bichi lo no muri, i nan kandela lo no wòrdu pagá, i nan lo ta un abominashon pa henter humanidat.\""
