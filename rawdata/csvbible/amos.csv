chapter,verse,"text"
1,1,"E palabranan di Amos, kende tabata entre e wardadónan di karné di Tekoa, kualnan el a mira den vishonnan tokante di Israel den e tempu di Uzias, rei di Juda, i den e tempu di Jeroboam, yu hòmber di Joas, rei di Israel, dos aña promé ku e temblor."
1,2,"I el a bisa: \"SEÑOR ta brama for di Sion, i for di Jerusalèm E ta lanta Su bos; i e lugánan di yerba bèrdè di e wardadónan ta tene rou, i e kabes di Seru Karmelo ta seka.\""
1,3,"Asina SEÑOR ta bisa: \"Pa tres transgreshon di Damasko, sí, pa kuater, lo Mi no revoká su kastigu, pasobra nan a bati Mi pueblo na Galaad manera ta bati mainshi ku bara di heru."
1,4,"Pesei lo Mi manda kandela riba e kas di Hazael, i esaki lo kaba ku e sitadelnan di Bèn-adad."
1,5,"Tambe lo Mi kibra e bara di porta di Damasko, i kòrta e habitante kita for di e vaye di Aven, i esun di Bèt-edén ku ta tene e sèpter; asina e pueblo di Siria lo bai den eksilio na Kir,\" SEÑOR ta bisa."
1,6,"Asina SEÑOR ta bisa: \"Pa tres transgreshon di Gaza, sí, pa kuater, lo Mi no revoká su kastigu, pasobra nan a deportá henter un poblashon pa entregá esaki na Edòm."
1,7,"Pesei lo Mi manda kandela riba e muraya di Gaza, i esaki lo kaba ku su sitadelnan."
1,8,"Tambe lo Mi kòrta e habitantenan kita for di Asdod, i esun ku ta tene e sèpter, for di Askalon; lo Mi bira Mi man kontra Ekron, i e restante di e filisteonan lo peresé,\" Señor DIOS ta bisa."
1,9,"Asina SEÑOR ta bisa: \"Pa tres transgreshon di Tiro, sí, pa kuater, lo Mi no revoká su kastigu, pasobra nan a entregá henter un poblashon na Edòm, i no a kòrda e aliansa di hermandat."
1,10,"Pesei lo Mi manda kandela riba e muraya di Tiro, i esaki lo kaba ku su sitadelnan.\""
1,11,"Asina SEÑOR ta bisa: \"Pa tres transgreshon di Edòm, sí, pa kuater, lo Mi no revoká su kastigu, pasobra el a pèrsiguí su ruman hòmber ku spada, mientras ku e no a mustra kompashon; su rabia tambe tabata kima kontinuamente, i el a mantené su furia pa semper."
1,12,"Pesei lo Mi manda kandela riba Teman, i esaki lo kaba ku e sitadelnan di Bosra.\""
1,13,"Asina SEÑOR ta bisa: \"Pa tres transgreshon di e yu hòmbernan di Amon, sí, pa kuater, lo Mi no revoká su kastigu, pasobra e muhénan di Galaad, ku tabata na estado, nan a habri for di otro, pa nan por a ekstendé nan fronteranan."
1,14,"Pesei lo Mi sende kandela riba e muraya di Raba, i esaki lo kaba ku su sitadelnan meimei di gritunan di guera riba e dia di bataya, i meimei di un tempestat riba e dia di warwarú."
1,15,"Nan rei lo bai den eksilio, é, huntu ku su prensnan,\" SEÑOR ta bisa."
2,1,"Asina SEÑOR ta bisa: \"Pa tres transgreshon di Moab, sí, pa kuater, lo Mi no revoká su kastigu, pasobra el a kima e wesunan di rei di Edòm hasi nan bira kalki."
2,2,"Pesei lo Mi manda kandela riba Moab, i esaki lo kaba ku e sitadelnan di Keriot. I Moab lo muri meimei di e tumulto, ku gritu di guera i zonidu di tròmpèt."
2,3,"Tambe lo Mi kòrta su hues kita for di meimei di djé, i mata tur su prensnan huntu kuné,\" SEÑOR ta bisa."
2,4,"Asina SEÑOR ta bisa: \"Pa tres transgreshon di Juda, sí, pa kuater, lo Mi no revoká su kastigu, pasobra nan a rechasá e lei di SEÑOR, i no a kumpli ku Su statutonan; tambe nan mentiranan a hasi nan dwal, esnan ku nan tatanan tabata sigui."
2,5,"Pesei lo Mi manda kandela riba Juda, i esaki lo kaba ku e sitadelnan di Jerusalèm.\""
2,6,"Asina SEÑOR ta bisa: \"Pa tres transgreshon di Israel, sí, pa kuater, lo Mi no revoká su kastigu, pasobra nan ta bende e hustu pa plaka, i esnan den nesesidat pa un par di sandalia."
2,7,"Esnan ku ta anhelá pa tira stòf riba kabes di e pobernan tambe ta trose kaminda di e umildenan; i un hòmber i su tata ta bai serka e mesun mucha muhé, pa profaná Mi nòmber santu."
2,8,"I riba pañanan tumá komo garantia nan ta drumi banda di kada altar; i den kas di nan Dios nan ta bebe biña di esnan ku a haña but."
2,9,"\"Tòg ta Ami a destruí e amoreo nan dilanti, maske su haltura tabata manera e haltura di e palunan di seda, i e tabata fuerte manera e palunan di eik; tambe Mi a destruí su fruta ariba i su rais abou."
2,10,"\"I ta Ami a saka boso for di tera di Egipto, i Mi a guia boso den desierto kuarenta aña, pa boso poderá di e tera di e amoreo."
2,11,"E ora ei Mi a lanta algun di boso yu hòmbernan pa ta profeta, i algun di boso hobennan pa ta nazareo. No t'asina, O yunan di Israel?\" SEÑOR ta deklará."
2,12,"Ma boso a hasi e nazareonan bebe biña, i boso a ordená e profetanan, bisando: 'Boso no profetisá!'"
2,13,"\"Mira, boso ta un peso riba Mi, manera un garoshi ta bira pisá ora ku e ta yen di bohí."
2,14,"Esun mas lihé lo no por hui, i forsa di esun fuerte lo no yud'é, ni e hòmber poderoso lo no salba su bida."
2,15,"Esun ku ta uza bog lo no para firme; esun ku pia lihé lo no skapa, ni esun ku ta kore kabai lo no salba su bida."
2,16,"Tambe esnan di mas balente entre e guereronan lo hui bai sunú den e dia ei,\" SEÑOR ta deklará."
3,1,"Skucha e palabra aki ku SEÑOR a papia kontra boso, yunan di Israel, kontra henter e famia ku El a saka for di tera di Egipto:"
3,2,"\"Ta boso so Mi a skohe for di entre tur e famianan di tera; pesei lo Mi kastigá boso pa tur boso inikidatnan.\""
3,3,"Dos hende ta kana huntu, sin ku nan a bai di akuèrdo ku otro?"
3,4,"Leon ta gruña den mondi-será si e no tin proi? Leon chikitu ta gruña for di su kueba, sin ku el a kohe algu?"
3,5,"Parha ta kai den trampa riba suela si no tin as den esaki? Trampa ta bula for di suela, sin ku el a kohe algu?"
3,6,"Si tròmpèt wòrdu suplá den un stat, e hendenan no ta tembla? Si sosodé kalamidat den un stat, no ta SEÑOR a hasi esaki?"
3,7,"Siguramente, SEÑOR Dios no ta hasi nada, sin ku E revelá Su konseho sekreto na Su sirbidónan, e profetanan."
3,8,"Leon a gruña! Ken lo no tin temor? Señor DIOS a papia! Ken por laga di profetisá?"
3,9,"Proklamá den e sitadelnan di Asdod i den e sitadelnan di tera di Egipto, i bisa: \"Reuní boso mes riba e serunan di Samaria i mira e desòrdu grandi ku tin den djé i e opreshon meimei di su pueblo."
3,10,"\"Ma nan no sa kon pa hasi loke ta bon,\" SEÑOR ta deklará, \"esakinan ku ta warda violensia i destrukshon den nan sitadelnan.\""
3,11,"Pesei, asina Señor DIOS ta bisa: \"Un enemigu, sí, ún ku ta rondoná e tera lo ranka boso fortalesa bash'abou, i boso sitadelnan lo wòrdu geplùnder.\""
3,12,"Asina SEÑOR ta bisa: \"Meskos ku un wardadó di karné ta salba un par di pia òf pida di un orea for di boka di leon, asina e yunan di Israel, ku ta biba na Samaria, lo wòrdu salbá-- ku un rant di kama i un klechi pa tapa sofá!"
3,13,"\"Tende i testifiká kontra e kas di Jakòb,\" Señor DIOS, e Dios di ehérsitonan, ta deklará."
3,14,"\"Pasobra riba e dia ku Mi kastigá Israel pa su transgreshonnan, lo Mi kastigá e altarnan di Bèt-èl tambe; e kachunan di altar lo wòrdu kòrtá kitá afó, i nan lo kai abou na suela."
3,15,"Tambe lo Mi basha e kas di wenter abou huntu ku e kas di zomer; e kasnan di ivor tambe lo peresé, i e kasnan grandi lo yega na nan fin,\" SEÑOR ta deklará."
4,1,"Tende e palabra aki, boso, bakanan di Basan ku ta riba e seru di Samaria, ku ta oprimí e pobernan, ku ta plècha esnan den nesesidat, ku ta bisa boso esposonan: \"Trese awor, pa nos bebe!\""
4,2,"Señor DIOS a hura pa Su santidat: \"Mira, e dianan ta bin riba boso ku nan lo hiba boso ku hak pa kologá karni na djé, i esnan di boso ku keda, ku anzué pa kohe piská kuné."
4,3,"Boso lo sali dor di e kibránan den muraya, kada un stret su dilanti, i boso lo wòrdu tirá na Harmon,\" SEÑOR ta deklará."
4,4,"\"Drenta Bèt-èl i transgresá; multipliká transgreshon na Gilgal! Trese boso sakrifisionan tur mainta, boso diesmonan kada tres dia."
4,5,"Ofresé un ofrenda ku tin zürdeg aden komo un ofrenda di gradisimentu, i proklamá ofrendanan boluntario, hasi nan konosí. Pasobra asina boso gusta hasi, boso yunan di Israel,\" Señor DIOS ta deklará."
4,6,"\"Ma Mi a duna boso tambe limpiesa di djente den tur boso statnan, i falta di pan den tur boso lugánan; tòg boso no a bolbe serka Mi,\" SEÑOR ta deklará."
4,7,"\"I ademas, Mi a laga di manda awaseru pa boso, mientras ku tabatin tres luna ainda promé ku kosecha. Anto Mi a manda awaseru riba ún stat, i riba un otro stat Mi no a manda awaseru; un parti a haña awaseru, mientras ku e parti ku no a haña awaseru a seka."
4,8,"Asina dos òf tres stat tabata kana zeilu bai na un otro stat pa bebe awa, ma no a wòrdu satisfasé; tòg boso no a bolbe serka Mi,\" SEÑOR ta deklará."
4,9,"\"Mi a suta boso ku bientu kayente i beskem; i bichi tabata devorá boso kantidat di hòfinan i kunukunan di wendrùif, palunan di figo i palunan di oleifi; tòg boso no a bolbe serka Mi,\" SEÑOR ta deklará."
4,10,"\"Mi a manda un plaga meimei di boso, meskos ku na Egipto; Mi a mata boso hobennan ku spada, huntu ku boso kabainan kapturá. I Mi a hasi e holó stinki di boso kampamentu subi bai den boso nanishi; tòg boso no a bolbe serka Mi,\" SEÑOR ta deklará."
4,11,"\"Mi a destruí boso, manera Dios a destruí Sodoma i Gomora. I boso tabata manera un palu saká for di kandela; tòg boso no a bolbe serka Mi,\" SEÑOR ta deklará."
4,12,"\"Pesei, asina lo Mi hasi ku bo, O Israel; pasobra Mi ta bai hasi esaki ku bo, prepará pa kontra ku bo Dios, O Israel.\""
4,13,"Pasobra mira, Esun ku ta forma serunan i ta krea bientu i ta deklará na hende kiko Su pensamentunan ta, Esun ku ta hasi habrimentu di dia bira skuridat i ta trapa riba e lugánan haltu di tera, SEÑOR Dios di ehérsitonan ta Su nòmber."
5,1,"Tende e palabra aki ku Mi ta lanta tokante di boso, un lamentashon, O kas di Israel."
5,2,"El a kai, e birgen Israel a kai; e lo no lanta mas. Tur bandoná e ta keda bentá abou den su mes tera; no tin ningun hende pa lant'é bèk."
5,3,"Pasobra asina Señor DIOS ta bisa: \"E stat ku sali bai ku mil lo keda ku shen, i esun ku sali bai ku shen lo keda ku dies pa e kas di Israel.\""
5,4,"Pasobra asina SEÑOR ta bisa e kas di Israel: \"BuskaMi pa boso por biba."
5,5,"Ma no buska Bèt-èl, i no bin Gilgal, ni krusa bai Beerseba; pasobra Gilgal siguramente lo bai den koutiverio, i Bèt-èl lo kaba na nada."
5,6,"Buska SEÑOR, pa boso por biba, pa E no lanta manera kandela, O kas di Jose, i devorá, sin ningun hende pa pagu'é pa Bèt-èl,"
5,7,"O boso, ku ta kambia hustisia hasié amargura, i ku ta tira rektitut abou na suela!\""
5,8,"Buska Esun ku a traha Pleyades i Orion, i ta kambia skuridat profundo hasié bira mainta, Kende ta oskuresé dia hasié bira nochi, Kende ta yama e awanan di laman i ta basha nan afó riba superfisio di tera; SEÑOR ta Su nòmber."
5,9,"Ta E ta Esun ku ta yobe destrukshon riba e fuertenan, asina ku destrukshon ta bin riba e fòrti."
5,10,"Nan ta odia esun ku ta reprendé den e porta di stat, i nan ta aboresé esun ku ta papia ku integridat."
5,11,"Pesei, pasobra boso ta trapa hende pober i ta eksigí un tributo di mainshi for di nan, maske boso a traha kasnan di piedra bon kòrtá, tòg boso lo no biba den nan; boso a planta kunukunan di wendrùif plasentero, tòg boso lo no bebe nan biña."
5,12,"Pasobra Mi sa ku boso transgreshonnan ta hopi i boso pikánan ta grandi. Boso ta oprimí e hustunan i ta aseptá plaka pasá bou di mesa, i boso ta nenga e pobernan nan derecho den e porta di stat."
5,13,"Pesei na un tempu asina e persona prudente ta keda ketu, pasobra ta un tempu malu."
5,14,"Buska bondat i no maldat, pa boso por biba; anto e SEÑOR Dios di ehérsitonan sea ku boso, meskos ku boso a bisa!"
5,15,"Odia maldat, stima bondat, i stablesé hustisia den e porta di stat! Podisé e SEÑOR Dios di ehérsitonan lo tene miserikòrdia ku e restante di Jose."
5,16,"Pesei, asina e SEÑOR Dios di ehérsitonan, e Señor, ta bisa: \"Tin lamento den tur e plasanan, i den tur e kayanan nan ta bisa: 'Ai! Ai!' Tambe nan ta yama e kunukero pa tene rou, i e yoradónan profeshonal pa lamentá."
5,17,"I den tur e kunukunan di wendrùif tin lamento, pasobra lo Mi pasa meimei di bo,\" SEÑOR ta bisa."
5,18,"Ai di boso ku ta anhelá pa e dia di SEÑOR. Pakiko boso kier e dia di SEÑOR? E lo ta skuridat i no lus."
5,19,"E lo ta manera ora un hende ta hui pa un leon, i un ber ta bin kontra kuné; òf e ta bai kas, ta pone su man na muraya, i un kolebra ta mord'é."
5,20,"No t'asina ku e dia di SEÑOR lo ta skuridat i no lus, tiniebla sin klaridat den djé?"
5,21,"Mi ta odia, Mi ta rechasá boso fiestanan; tampoko Mi no tin delisia den boso asambleanan solèm."
5,22,"Maske boso ofresé na Mi ofrendanan kimá i boso ofrendanan di mainshi, lo Mi no aseptá nan; i ni wak lo Mi no wak e ofrendanan di pas di boso bestianan gòrdá."
5,23,"Kita for di Mi e boroto di boso kantikanan; ni skucha lo Mi no skucha e zonidu di boso arpanan."
5,24,"Ma laga hustisia kore basha manera awa, i rektitut manera un korida di awa ku ta keda kore konstantemente."
5,25,"\"Boso a ofreséMi sakrifisionan i ofrendanan di mainshi den desierto pa kuarenta aña, O kas di Israel?"
5,26,"Tambe boso a hiba huntu ku boso Sikut, boso rei, i Kiyun, boso imagennan, e strea di boso diosnan ku boso a traha pa boso mes."
5,27,"Pesei lo Mi manda boso den eksilio mas aleu ku Damasko,\" SEÑOR, Kende Su nòmber ta e Dios di ehérsitonan, ta bisa."
6,1,"Ai di esnan ku ta trankil asina na Sion, i di esnan ku ta sinti nan mes sigur riba e seru di Samaria, e hòmbernan distinguí di e nashonnan mas prominente, serka kendenan e kas di Israel ta bin."
6,2,"Pasa bai na Kalne i mira, i for di einan bai na e gran Hamat; e ora ei baha bai Gat di e filisteonan. Nan ta mihó ku e reinonan aki? Of nan teritorio ta mas grandi ku esun di boso?"
6,3,"Ai di esnan ku ta pone e dia di kalamidat tarda, i kier trese e asiento di violensia serka;"
6,4,"esnan ku ta drumi riba kama di ivor i ta rèk kurpa riba sofá, i ta kome lamchi for di e tou i bishé for di e stal,"
6,5,"ku ta improvisá riba zonidu di arpa, i, manera David, ta komponé kantika pa nan mes,"
6,6,"ku ta bebe kòmchinan di sakrifisio yen di biña, mientras ku nan ta hunta nan mes ku e mihó zeta, ma ku di e ruina di Jose sí nan no tin duele."
6,7,"Pesei nan lo bai awor den eksilio na kabes di e eksiliadonan, i e bankete di esnan ku ta rèk kurpa banda di mesa lo kaba."
6,8,"Señor DIOS a hura pa Su mes, e SEÑOR Dios di ehérsitonan a deklará: \"Mi ta aboresé e arogansia di Jakòb, i Mi ta odia su sitadelnan; pesei lo Mi entregá e stat i tur loke ku e ta kontené.\""
6,9,"I lo sosodé ku si resta dies hòmber den ún kas, nan lo muri."
6,10,"E ora ei su tio, òf esun ku ta kim'é, lo his'é pa saka su wesunan for di e kas, i e lo bisa esun ku ta den e parti mas paden di e kas: \"Tin mas hende huntu ku bo?\" I esun ei lo bisa: \"Ni un.\" E ora ei e lo kontestá: \"Keda ketu, pasobra e nòmber di SEÑOR no mag wòrdu menshoná.\""
6,11,"Pasobra mira, SEÑOR ta bai ordená pa kibra e kas grandi na pida-pida i e kas chikitu na wèrki."
6,12,"Kabai sa kore riba baranka? Of hende sa plug einan ku buey? Tòg boso a hasi hustisia bira veneno, i e fruta di rektitut bira amargura,"
6,13,"boso ku ta regosihá den Lo-debar, i ta bisa: \"No ta den nos mes forsa nos a tuma Karnaim pa nos mes?\""
6,14,"\"Pasobra mira, Mi ta bai lanta un nashon kontra boso, O kas di Israel,\" e SEÑOR Dios di ehérsitonan ta deklará, \"i nan lo afligí boso for di e entrada di Hamat te na e roi di Arabá.\""
7,1,"Asina Señor DIOS a mustrami, i mira, E tabata prepará un nubia di tirakochi, tempu ku e yerba di primavera a kuminsá spreit. I mira, tabata e yerba di primavera despues di a kòrta yerba pa rei."
7,2,"I a sosodé ku ora nan a kaba di kome e vegetashon di e tera, mi a bisa: \"Señor DIOS, pa fabor, pordoná! Kon Jakòb por sobrebibí? E ta asina chikitu.\""
7,3,"SEÑOR a kambia Su idea enkuanto esaki. \"Esaki lo no sosodé,\" SEÑOR a bisa."
7,4,"Asina Señor DIOS a mustrami, i mira, Señor DIOS tabata yama pa huzga nan ku kandela; i esaki a kaba ku e gran profundidat i a kuminsá destruí e kunukunan."
7,5,"E ora ei mi a bisa: \"Señor DIOS, pa fabor, stòp! Kon Jakòb por sobrebibí? E ta asina chikitu.\""
7,6,"SEÑOR a kambia Su idea enkuanto esaki. \"Esaki tampoko lo no sosodé,\" Señor DIOS a bisa."
7,7,"Asina El a mustrami, i mira, Señor tabata pará banda di un muraya vertikal, ku un chumbu-di-midi den Su man."
7,8,"I SEÑOR a bisami: \"Kiko bo ta mira, Amos?\" I mi a bisa: \"Un chumbu-di-midi.\" E ora ei SEÑOR a bisa: \"Mira, Mi ta bai pone un chumbu-di-midi meimei di Mi pueblo Israel. Lo Mi no spar nan mas."
7,9,"\"E lugánan haltu di Isaak lo keda desolá, i e santuarionan di Israel lo keda ruiná. E ora ei lo Mi lanta kontra e kas di Jeroboam ku spada.\""
7,10,"E ora ei Amasias, saserdote di Bèt-èl, a manda rospondi pa Jeroboam, rei di Israel, bisando: \"Amos a konspirá kontra bo meimei di e kas di Israel; e tera no por soportá tur su palabranan."
7,11,"Pasobra asina Amos ta bisa: 'Jeroboam lo muri pa medio di spada, i Israel siguramente lo sali for di su tera bai den eksilio.'\""
7,12,"E ora ei Amasias a bisa Amos: \"Bai, abo miradó, hui bai na tera di Juda, i kome pan ayanan i profetisá ayanan!"
7,13,"Ma no profetisá na Bèt-èl mas, pasobra e ta un santuario di rei i un kas real.\""
7,14,"E ora ei Amos a kontestá i a bisa Amasias: \"Mi no ta profeta, ni mi no ta yu di profeta; ma mi ta un wardadó di bestia i un plantadó di palu di figo."
7,15,"Ma SEÑOR a kitami for di tras di e tou, i SEÑOR a bisami: 'Bai profetisá na Mi pueblo Israel.'"
7,16,"I awor, tende e palabra di SEÑOR. Bo ta bisa: 'No profetisá kontra Israel ni papia kontra e kas di Isaak.'"
7,17,"\"Pesei, asina SEÑOR ta bisa: 'Bo esposa lo bira un prostituta den e stat, bo yu hòmbernan i bo yu muhénan lo kai pa medio di spada, bo tera lo wòrdu partí ku un liña-di-midi, i abo mes lo muri na un tera impuru. Ademas, siguramente Israel lo sali for di su tera bai den eksilio.'\""
8,1,"Esaki ta loke Señor DIOS a mustrami, i mira, tabatin un makutu di fruta hechu."
8,2,"I El a bisa: \"Kiko bo ta mira, Amos?\" I mi a bisa: \"Un makutu di fruta hechu.\" E ora ei SEÑOR a bisami: \"E fin a yega pa Mi pueblo Israel. Lo Mi no spar nan mas."
8,3,"\"E kantikanan di palasio lo bira lamento den e dia ei,\" SEÑOR Dios ta deklará. \"Lo tin hopi kadaver: tur kaminda nan lo benta nan den silensio.\""
8,4,"Tende esaki, boso ku ta trapa esnan ku ta den nesesidat, pa kaba ku e umildenan di e tera,"
8,5,"bisando: \"Ki tempu luna nobo lo pasa, pa nos por kumpra mainshi, i ki ora sabat lo kaba, pa nos por bende trigo, hasiendo e efa mas chikitu i e sekal mas grandi, i hòrtando hende ku balansa desonesto,"
8,6,"kumprando ku plaka esnan ku ta pober i esnan ku ta den nesesidat pa un par di sandalia, asta bendiendo e bagas huntu ku e trigo?\""
8,7,"SEÑOR a hura na e orguyo di Jakòb: \"Di bèrdat, nunka lo Mi no lubidá ningun di nan echonan."
8,8,"\"Tera lo no tembla pa motibu di esaki? I tur hende ku ta biba den djé lo no tene rou? Di bèrdat, henter e tera lo subi manera Neil, i lo bòlter, i bolbe baha manera Neil di Egipto."
8,9,"\"I lo sosodé den e dia ei,\" SEÑOR Dios ta deklará, \"ku lo Mi hasi solo baha na ora di mèrdia, i hasi tera skur di dia kla."
8,10,"E ora ei lo Mi hasi boso fiestanan bira tempu di rou i tur boso kantikanan bira lamento; i lo Mi bisti hep di tur hende ku paña-di-saku i lo hasi kabes di tur hende pelon. I lo Mi hasié manera un tempu di rou pa un úniko yu hòmber, i su fin lo ta manera un dia amargo."
8,11,"\"Mira, dianan ta bin,\" SEÑOR Dios ta deklará, \"ku lo Mi manda hamber riba e tera; no hamber pa pan ni set pa awa, ma mas bien pa tende e palabranan di SEÑOR."
8,12,"I hende lo kana zeilu bai di un laman pa otro, i for di nòrt te pariba. Nan lo kana bai-bin pa buska e palabra di SEÑOR, ma nan lo no hañ'é."
8,13,"\"Den e dia ei \"e birgennan bunita i e hobennan lo desmayá di set."
8,14,"I esnan ku ta hura pa e kulpa di Samaria, ku ta bisa: 'Manera boso dios ta biba, O Dan,' i, 'Manera e kaminda di Beerseba ta biba,' nan lo kai i lo no lanta mas.\""
9,1,"Mi a mira SEÑOR pará banda di e altar, i El a bisa: \"Dal e kapitelnan pa e drèmpelnan sakudí. I kibra nan riba kabes di nan tur! E ora ei lo Mi mata esnan ku keda ku spada; nan lo no tin ningun fugitivo ku lo hui, ni ningun refugiado ku lo skapa."
9,2,"Maske nan koba bai te den Seol, for di ayanan Mi man lo kohe nan; i maske nan subi bai na shelu, for di ayanan lo Mi baha nan."
9,3,"I maske nan skonde riba e kabes di Seru Karmelo, lo Mi rondia nan i kita nan for di ayanan; i maske nan skonde nan mes for di Mi bista den fondo di laman, for di ayanan lo Mi ordená e kolebra pa morde nan."
9,4,"I maske nan bai den koutiverio dilanti di nan enemigunan, for di ayanan lo Mi ordená spada pa mata nan. I lo Mi fiha Mi bista kontra nan pa malu i no pa bon.\""
9,5,"I e Señor DIOS di ehérsitonan, Esun ku ta mishi ku tera asina ku e ta dirti, i tur hende ku ta biba den djé ta tene rou-- i henter e tera ta subi manera Neil i ta bolbe baha manera Neil di Egipto--"
9,6,"Esun ku ta traha Su kambernan-ariba den e shelunan, i ta ekspandé Su firmamentu ofer di tera, Esun ku ta yama e awanan di laman i ta basha nan riba e superfisio di tera, SEÑOR ta Su nòmber."
9,7,"\"Boso no ta manera e yunan di Etiope pa Mi, O yunan di Israel?\" SEÑOR ta deklará. \"Mi no a saka Israel for di tera di Egipto, i e filisteonan for di Kaftor, i e sirionan for di Kir?"
9,8,"\"Mira, wowo di Señor DIOS ta riba e reino pekaminoso. I lo Mi destruié for di riba superfisio di tera; sinembargo, lo Mi no destruí e kas di Jakòb kompletamente,\" SEÑOR ta deklará."
9,9,"Pasobra mira, Mi ta ordená, i lo Mi sakudí e kas di Israel meimei di tur nashon, manera mainshi ta wòrdu sakudí den un sefta, ma ni un pipita lo no kai abou na suela."
9,10,"Tur e pekadónan di Mi pueblo lo muri pa medio di spada, esnan ku ta bisa: 'E kalamidat lo no alkansá nos ni konfrontá nos.'"
9,11,"\"Den e dia ei lo Mi lanta e tabernakel di David ku a kai, i drecha e burakunan den su muraya; tambe lo Mi lanta su ruinanan, i rekonstruí esaki manera promé aya;"
9,12,"pa nan poderá di e restante di Edòm, i tur e nashonnan ku ta wòrdu yamá na Mi nòmber,\" SEÑOR, Kende ta hasi esaki, ta deklará."
9,13,"\"Mira, dianan ta bin,\" SEÑOR ta deklará, \"ku e plugdó lo alkansá e kosechadó, i e trapadó di wendrùif lo alkansá esun ku ta sembra simia; ku e serunan lo gotia biña dushi, i tur e seritunan lo disolvé."
9,14,"Tambe lo Mi trese esnan di Mi pueblo Israel bèk for di koutiverio, i nan lo rekonstruí e statnan ruiná i biba den nan. Tambe nan lo planta kunukunan di wendrùif i bebe nan biña, i traha hòfi i kome nan fruta."
9,15,"Tambe lo Mi planta nan den nan tera, i nan lo no wòrdu ranká ku rais ku tur mas for di nan tera ku Mi a duna nan,\" SEÑOR boso Dios ta bisa."
