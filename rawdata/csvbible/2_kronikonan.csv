chapter,verse,"text"
1,1,"Awor Salomon, yu hòmber di David, a stablesé su mes firme den su reino, i SEÑOR su Dios tabata kuné i a hals'é grandemente."
1,2,"I Salomon a papia ku henter Israel, ku e komandantenan di milnan i di shennan, ku e huesnan i ku tur lider di henter Israel, e kabesnan di e kasnan di e tatanan."
1,3,"E ora ei Salomon, i henter e asamblea huntu kuné, a bai na e lugá haltu ku tabata keda na Gabaon; pasobra e tènt di reunion di Dios tabata ayanan--e tènt ku Moisés, e sirbidó di SEÑOR, a traha den desierto."
1,4,"Sinembargo, David a trese e arka di Dios for di Kiriat-jearim na e lugá ku el a prepará p'é; pasobra el a lanta un tènt p'é na Jerusalèm."
1,5,"Awor e altar di bròns, ku Bezaleel, yu hòmber di Uri, yu hòmber di Hur, a traha, tabata ayanan dilanti di e tabernakel di SEÑOR; i Salomon i e asamblea a bai konsultá kunE."
1,6,"I Salomon a bai ayanan dilanti di SEÑOR na e altar di bròns, ku tabata keda pegá ku e tènt di reunion, i a ofresé mil ofrenda kimá riba djé."
1,7,"E anochi ei Dios a paresé na Salomon i a bis'é: \"Pidi loke bo kier pa Mi dunabo.\""
1,8,"I Salomon a bisa Dios: \"Bo a mustra gran miserikòrdia na mi tata David i a hasimi rei na su lugá."
1,9,"Awor, O SEÑOR Dios, Bo promesa na mi tata David ta kumplí; pasobra Bo a hasimi rei riba un pueblo ku ta mes numeroso ku e stòf di tera."
1,10,"Awor dunami sabiduria i konosementu, pa mi por sali i drenta dilanti di e pueblo aki; pasobra ken por goberná e pueblo grandi aki di Bo?\""
1,11,"I Dios a bisa Salomon: \"Pasobra bo tabatin esaki den bo kurason, i bo no a pidi rikesa, ni tesoro, ni onor, ni bida di esnan ku ta odiabo, ni sikiera bida largu bo no a pidi, ma bo a pidi pa bo mes sabiduria i konosementu, pa bo por goberná Mi pueblo, riba kual Mi a hasibo rei,"
1,12,"sabiduria i konosementu a wòrdu duná na bo. I lo Mi dunabo rikesa, tesoro i onor, manera ningun di e reinan ku tabata promé ku bo tabatin, ni esnan ku lo bin despues di bo.\""
1,13,"Asina Salomon a bai Jerusalèm for di e lugá haltu ku tabata keda na Gabaon, for di e tènt di reunion, i el a reina riba Israel."
1,14,"I Salomon a akumulá garoshi i koredó di kabai. E tabatin mil kuater shen garoshi i diesdos mil koredó di kabai, i el a stashoná nan den e statnan di garoshi i serka rei na Jerusalèm."
1,15,"I rei a hasi plata i oro mes abundante ku piedra na Jerusalèm, i el a hasi palu di seda mes abundante ku palu di sikamor ku ta krese den vaye."
1,16,"Salomon su kabainan tabata wòrdu importá for di Egipto i for di Kue; rei su negoshantenan tabata kumpra nan na Kue na un preis."
1,17,"I nan tabata importá garoshi for di Egipto pa seis shen siklo di plata pa kada un, i kabai pa shent'i sinkuenta pa kada un; i na e mesun manera nan tabata eksportá nan pa tur e reinan di e heteonan i pa e reinan di Siria."
2,1,"Awor Salomon a disidí di traha un kas pa e nòmber di SEÑOR i un palasio real pa su mes."
2,2,"Asina Salomon a nombra setenta mil hòmber pa hiba karga, ochenta mil hòmber pa kap piedra den e serunan i tres mil seis shen pa kontrolá nan."
2,3,"E ora ei Salomon a manda bisa Huram, rei di Tiro: \"Manera bo a hasi pa mi tata David, i a mand'é palu di seda pa e traha un kas pa biba aden, hasi asina pa mi tambe."
2,4,"Mira, mi ta bai traha un kas pa e nòmber di SEÑOR mi Dios, pa dedik'é na djE, pa kima sensia aromátiko Su dilanti, i pa pone e pan di proposishon kontinuamente, i pa ofresé ofrenda kimá mainta i atardi, riba dianan di sabat i riba dianan di luna nobo i riba e dianan di fiestanan stipulá di SEÑOR nos Dios, siendo ku esaki ta wòrdu rekerí pa semper na Israel."
2,5,"\"I e kas ku mi ta bai traha lo ta grandi; pasobra nos Dios ta mas grandi ku tur e diosnan."
2,6,"Ma ken ta kapas pa traha un kas p'E, siendo ku e shelunan i asta e shelu di e shelunan no por konten'E? Asina, ta ken ami ta pa mi traha un kas p'E, si no ta solamente komo un lugá pa kima sensia Su dilanti?"
2,7,"\"I awor mandami un hòmber eksperto pa traha ku oro, plata, bròns i heru, ku tela púrpura, skarlata i blou, i kende sa kon pa graba figura, pa traha ku e hòmbernan eksperto ku mi tin na Juda i Jerusalèm, kendenan mi tata David a proveé."
2,8,"\"Mandami tambe palu di seda, di siprès i di sándalo for di Líbano, pasobra mi sa ku bo sirbidónan sa kon pa kap palu di Líbano; i di bèrdat, mi sirbidónan lo traha huntu ku bo sirbidónan,"
2,9,"pa prepará palu na abundansia pa mi, pasobra e kas ku mi ta bai traha lo ta grandi i maraviyoso."
2,10,"Awor mira, lo mi duna bo sirbidónan, e hòmbernan ku ta kap palu, binti mil koro di trigo batí i binti mil koro di puspas, binti mil bato di biña i binti mil bato di zeta.\""
2,11,"E ora ei Huram, rei di Tiro, a kontestá den un karta mandá pa Salomon: \"Pasobra SEÑOR ta stima Su pueblo, El a hasibo rei riba nan.\""
2,12,"Tambe Huram a bisa: \"Bendishoná sea SEÑOR, e Dios di Israel, Kende a traha shelu i tera, Kende a duna rei David un yu sabí, ku tin prudensia i komprendementu, ku lo traha un kas pa SEÑOR i un palasio real pa su mes."
2,13,"\"I awor mi ta manda un hòmber eksperto ku tin komprendementu, Huram-abi,"
2,14,"yu hòmber di un muhé danita i su tata tabata un hòmber di Tiro, kende sa kon pa traha ku oro, plata, bròns, heru, piedra i palu, i ku tela púrpura, blou, lino i skarlata, i kende sa kon pa graba tur sorto di figura i kon pa traha tur sorto di diseño ku wòrdu enkargá na djé, pa traha ku bo hòmbernan eksperto, i ku esnan di mi señor David, bo tata."
2,15,"\"Awor anto, laga mi señor manda pa su sirbidónan trigo i puspas, zeta i biña, di kualnan el a papia."
2,16,"I nos lo kap ki sorto di palu ku bo tin mester for di Líbano, i trese nan pa bo na flota, via laman, na Jope, asina ku bo por hiba nan Jerusalèm.\""
2,17,"I Salomon a konta tur e stranheronan ku tabata na tera di Israel, segun e senso ku su tata David a tene; i shent'i sinkuent'i tres mil seis shen a wòrdu hañá."
2,18,"I el a nombra setenta mil di nan pa hiba karga, ochenta mil pa kap piedra den e serunan i tres mil seis shen komo forman pa pone e pueblo traha."
3,1,"E ora ei Salomon a kuminsá traha e kas di SEÑOR na Jerusalèm riba Seru Moria, kaminda SEÑOR a paresé na su tata David, na e lugá ku David a prepará, riba e plenchi-di-bati-mainshi di Ornan e jebuseo."
3,2,"I el a kuminsá konstruí riba e di dos dia, den e di dos luna di e di kuater aña di su reinado."
3,3,"Awor esakinan ta e fundeshinan ku Salomon a pone pa traha e kas di Dios. E largura na kodo, konforme e midí bieu, tabata sesenta kodo, i e hanchura binti kodo."
3,4,"I e veranda ku tabatin dilanti di e kas tabata mes largu ku e hanchura di e kas, binti kodo, i e haltura tabata shent'i binti. I paden el a fur'é ku oro puru."
3,5,"I el a fura e sala prinsipal ku palu di siprès i a fur'é ku oro fini, i a dòrn'é ku palma i kadena."
3,6,"Ademas, el a dòrna e kas ku piedra presioso; i e oro tabata oro for di Parvaim."
3,7,"Tambe el a fura e kas ku oro--e balkinan, e drèmpelnan, su murayanan i su portanan; i el a graba kerubinnan riba e murayanan."
3,8,"Awor el a traha e lugá santísimo; su largura, konforme e hanchura di e kas, tabata binti kodo, i su hanchura binti kodo. El a fur'é ku seis shen talento di oro fini."
3,9,"I peso di e klabunan tabata sinkuenta siklo di oro. Tambe el a fura e kambernan ariba ku oro."
3,10,"Anto el a traha dos kerubin di palu den e sala di e lugá santísimo i a fura nan ku oro."
3,11,"I e midí di e halanan gespan di e kerubinnan tabata binti kodo; hala di esun, di sinku kodo, tabata toka muraya di e kas, i e otro hala, di sinku kodo, tabata toka e hala di e otro kerubin."
3,12,"I hala di e otro kerubin, di sinku kodo, tabata toka muraya di e kas; i su otro hala di sinku kodo tabata pegá na e hala di e promé kerubin."
3,13,"E halanan di e kerubinnan aki tabata midi binti kodo, i nan tabata pará riba nan pia ku kara pa e sala prinsipal."
3,14,"I el a traha e velo di hilu blou, púrpura, skarlata i lino fini, i el a traha kerubinnan riba djé."
3,15,"Tambe el a traha dos pilar pa e parti dilanti di e kas, trint'i sinku kodo haltu, i e kapitel riba kabes di kada un tabata sinku kodo."
3,16,"I el a traha kadenanan den e santuario paden, i a pone nan riba kabes di e pilarnan; i el a traha shen granatapel i a pone nan riba e kadenanan."
3,17,"I el a lanta e pilarnan dilanti di e tèmpel, un na banda drechi i e otro na banda robes, i a yama esun na banda drechi Jakin i esun na banda robes Boaz."
4,1,"E ora ei el a traha un altar di bròns, binti kodo largu i binti kodo hanchu i dies kodo haltu."
4,2,"Tambe el a traha e laman di metal bashá, dies kodo di rant pa rant, di forma rondó; i su haltura tabata sinku kodo i un liña-di-midi di trinta kodo por a pasa rònt di djé."
4,3,"Awor tabatin figuranan manera buey bou di djé i tur rònt di djé, dies kodo, ku tabata rondoná e laman kompletamente. E bueynan tabata den dos kareda, bashá tur na ún."
4,4,"E tabata pará riba diesdos buey, tres kara panòrt, tres kara pabou, tres kara pasùit i tres kara pariba; i e laman tabata poní riba nan, i tur nan parti patras tabata den direkshon paden."
4,5,"I e tabata mes diki ku hanchura di un man, i su rant tabata trahá manera rant di un kopa, manera un flor di leli; e por a kontené tres mil bato."
4,6,"Tambe el a traha dies labamano pa laba aden, i el a pone sinku na banda drechi i sinku na banda robes, pa spula e kosnan pa e ofrenda kimá; ma e laman tabata pa e saserdotenan laba nan mes aden."
4,7,"E ora ei el a traha e dies kandelánan di oro na e manera ku a wòrdu preskribí pa nan, i el a pone nan den e tèmpel, sinku na banda drechi i sinku na banda robes."
4,8,"Tambe el a traha dies mesa i a pone nan den e tèmpel, sinku na banda drechi i sinku na banda robes. I el a traha shen kòmchi di oro."
4,9,"Anto el a traha e plenchi di e saserdotenan i e plenchi grandi i portanan pa e plenchi, i a fura nan portanan ku bròns."
4,10,"I el a pone e laman na banda drechi di e kas den direkshon sùit-ost."
4,11,"Tambe Huram a traha e hèmchinan, e skòpnan i e kòmchinan. Asina Huram a tèrminá e trabou ku e tabata hasi pa rei Salomon den e kas di Dios:"
4,12,"e dos pilarnan, e bolanan i e dos kapitelnan riba kabes di e pilarnan, i e dos knopwèrknan pa tapa e dos bolanan di e kapitelnan ku tabata riba kabes di e pilarnan,"
4,13,"i e kuater shen granatapelnan pa e dos knopwèrknan, dos kareda di granatapel pa kada knopwèrk, pa tapa e dos bolanan di e kapitelnan ku tabata riba e pilarnan."
4,14,"Tambe el a traha e basenan i el a traha e labamanonan riba e basenan,"
4,15,"i e laman ku e diesdos bueynan bou di djé."
4,16,"I e hèmchinan, e skòpnan, e fòrkinan i tur su artíkulonan-di-uzo Huram-abi a traha di bròns lombrá pa rei Salomon, pa e kas di SEÑOR."
4,17,"Den e sabana di Jordan rei a basha nan, den e tera di klei entre Sukot i Seredata."
4,18,"Asina Salomon a traha tur e artíkulonan-di-uzo aki na gran kantidat, pasobra peso di e bròns no por a wòrdu kalkulá."
4,19,"Tambe Salomon a traha tur e kosnan ku tabatin den e kas di Dios: e altar di oro, e mesanan ku e pan di e Presensia riba nan,"
4,20,"e kandelánan ku nan lampinan di oro puru, pa sende dilanti di e santuario paden na e manera ku a wòrdu preskribí,"
4,21,"e flornan, e lampinan i e skèrnan-pa-kòrta-mecha di oro, di e oro di mas puru;"
4,22,"i e kosnan-pa-paga-lampi, e puncheronan, e kucharanan i e weanan-pa-kandela, di oro puru; i e entrada di e kas, su portanan paden pa e lugá santísimo, i e portanan di e kas, esta, di e tèmpel di oro."
5,1,"Asina tur e trabou ku Salomon a hasi pa e kas di SEÑOR a keda kla. I Salomon a trese e kosnan ku su tata David a dediká, esta, e plata i e oro i tur e artíkulonan-di-uzo, i a pone nan den e lugánan-di-warda-tesoro di e kas di Dios."
5,2,"E ora ei Salomon a reuní na Jerusalèm e ansianonan di Israel i tur e kabesantenan di e tribunan, e lidernan di e kasnan di e tatanan di e yunan di Israel, pa trese e arka di e aliansa di SEÑOR for di e stat di David, ku ta Sion."
5,3,"I tur e hòmbernan di Israel a reuní serka rei na e fiesta, ku ta den e di shete luna."
5,4,"E ora ei tur e ansianonan di Israel a bin, i e levitanan a hisa e arka."
5,5,"I nan a trese e arka, e tènt di reunion i tur e artíkulonan-di-uzo santu ku tabatin den e tènt; i esakinan e saserdotenan levítiko a trese."
5,6,"Anto rei Salomon i henter e kongregashon di Israel, ku a reuní serka djé dilanti di e arka, tabata sakrifiká asina tantu karné i buey ku nan no por a wòrdu kontá ni numerá."
5,7,"E ora ei e saserdotenan a hiba e arka di e aliansa di SEÑOR na su lugá, den e santuario paden di e kas, na e lugá santísimo, bou di e halanan di e kerubinnan."
5,8,"Pasobra e kerubinnan tabatin nan halanan habrí ofer di e lugá di e arka, asina ku e kerubinnan tabata tapa e arka i su baranan."
5,9,"I e baranan tabata asina largu ku por a mira e puntanan di e baranan di e arka dilanti di e santuario paden, ma no por a mira nan di pafó; i nan ta ayanan te dia djawe."
5,10,"No tabatin nada den e arka sino solamente e dos tablanan ku Moisés a pone den djé na Horèb, kaminda SEÑOR a sera un aliansa ku e yunan di Israel, tempu ku nan a sali for di Egipto."
5,11,"I ora ku e saserdotenan a sali for di e lugá santu (pasobra tur e saserdotenan ku tabata presente a santifiká nan mes, sin tene kuenta ku divishonnan),"
5,12,"i tur e kantadónan levítiko: Asaf, Heman, Jedutun i nan yu hòmbernan i famianan, bistí na lino fini, ku simbal, arpa i salterio, pará pariba di e altar, i huntu ku nan shent'i binti saserdote ku tabata toka tròmpèt."
5,13,"I ora ku e tokadónan di tròmpèt i e kantadónan konhuntamente a laga tende nan mes den un solo bos pa alabá i glorifiká SEÑOR, i ora nan a halsa nan bos, akompañá pa tròmpèt, simbal i instrumèntnan di muzik, i ora nan a alabá SEÑOR, bisando: \"Di bèrdat E ta bon, pasobra Su miserikòrdia ta pa semper.\" E ora ei e kas, e kas di SEÑOR, a yena ku un nubia,"
5,14,"asina ku e saserdotenan no por a keda para pa sirbi pa motibu di e nubia, pasobra e gloria di SEÑOR a yena e kas di Dios."
6,1,"E ora ei Salomon a bisa: \"SEÑOR a bisa ku E lo biba den e nubia diki."
6,2,"Mi a traha un kas magnífiko pa Bo, i un lugá pa Bo biba aden pa semper.\""
6,3,"Despues rei a bira su kara i a bendishoná henter e asamblea di Israel, mientras ku henter e asamblea di Israel tabata pará."
6,4,"I el a bisa: \"Bendishoná sea SEÑOR, e Dios di Israel, Kende a papia ku Su boka ku mi tata David i a kumpli ku esaki ku Su mannan, bisando:"
6,5,"'For di dia ku Mi a saka Mi pueblo for di tera di Egipto, Mi no a skohe ni un stat for di tur e tribunan di Israel pa traha un kas, pa Mi nòmber por ta ayanan. Tampoko Mi no a skohe ningun hòmber pa ta lider riba Mi pueblo Israel;"
6,6,"ma Mi a skohe Jerusalèm pa Mi nòmber por ta ayanan, i Mi a skohe David pa ta riba Mi pueblo Israel.'"
6,7,"\"Awor tabata riba kurason di mi tata David pa traha un kas pa e nòmber di SEÑOR, e Dios di Israel."
6,8,"Ma SEÑOR a bisa mi tata David: 'Pasobra tabata riba bo kurason pa traha un kas pa Mi nòmber, bo a hasi bon di tin esaki riba bo kurason."
6,9,"Sinembargo, abo lo no traha e kas, ma bo yu hòmber, ku lo nase pa bo, é lo traha e kas pa Mi nòmber.'"
6,10,"\"Awor SEÑOR a kumpli ku Su palabra ku El a papia; pasobra mi a lanta na lugá di mi tata David, i ta sinta riba e trono di Israel, manera SEÑOR a primintí; i mi a traha e kas pa e nòmber di SEÑOR, e Dios di Israel."
6,11,"I ayanan mi a pone e arka, ku tin e aliansa di SEÑOR aden, ku El a sera ku e yunan di Israel.\""
6,12,"E ora ei el a bai para dilanti di e altar di SEÑOR den presensia di henter e asamblea di Israel i a habri su mannan."
6,13,"Awor Salomon a traha un plataforma di bròns, sinku kodo largu, sinku kodo hanchu i tres kodo haltu, i a laga pon'é meimei di e plenchi; i el a bai para riba djé, a hinka rudia den presensia di henter e asamblea di Israel i a habri su mannan na shelu."
6,14,"I el a bisa: \"O SEÑOR, e Dios di Israel, no tin ningun dios manera Bo, ni den shelu ni riba tera, Kende ta warda e aliansa i ta mustra miserikòrdia na Bo sirbidónan ku ta kana Bo dilanti ku henter nan kurason,"
6,15,"Kende a kumpli ku Bo sirbidó, mi tata David, loke Bo a primintié; di bèrdat, Bo a papia ku Bo boka i a kumpli ku esaki ku Bo man, manera ta riba dia djawe."
6,16,"\"Pesei anto, O SEÑOR, e Dios di Israel, kumpli ku Bo sirbidó, mi tata David, loke Bo a primintié, bisando: 'Lo bo no falta un hòmber pa sinta riba trono di Israel, kontal ku bo yu hòmbernan pèrkurá di warda nan kaminda, pa kana den Mi lei manera abo a kana Mi dilanti.'"
6,17,"Pesei anto, O SEÑOR, e Dios di Israel, laga Bo palabra ku Bo a papia ku Bo sirbidó David keda konfirmá."
6,18,"\"Ma di bèrdat Dios lo biba riba tera serka hende? Mira, shelu i e shelu di shelunan no por kontenéBo; kuantu menos e kas aki ku mi a traha."
6,19,"Sinembargo, pone atenshon na e orashon di Bo sirbidó i na su súplika, O SEÑOR mi Dios, pa skucha e sklamashon i e orashon ku Bo sirbidó ta hasi Bo dilanti;"
6,20,"ku Bo wowo por ta habrí di dia i anochi den direkshon di e kas aki, den direkshon di e lugá di kual Bo a bisa ku lo Bo pone Bo nòmber ayanan, pa skucha e orashon ku Bo sirbidó lo hasi den direkshon di e lugá aki."
6,21,"I skucha e súplikanan di Bo sirbidó i di Bo pueblo Israel, ora nan ta hasi orashon den direkshon di e lugá aki; tende Abo for di Bo lugá di biba, for di shelu; tende Abo i pordoná."
6,22,"\"Si un hende peka kontra su próhimo i wòrdu obligá pa hasi huramentu, i e bin hura dilanti di Bo altar den e kas aki,"
6,23,"e ora ei tende Abo for di shelu, i aktua i huzga Bo sirbidónan, i kastigá e malbado dor di trese su manera di aktua riba su mes kabes, i hustifiká e hustu dor di dun'é segun su hustisia."
6,24,"\"I si Bo pueblo Israel wòrdu derotá dilanti di un enemigu, pasobra nan a peka kontra Bo, i nan bolbe serka Bo, i konfesá Bo nòmber i hasi orashon i súplika Bo dilanti den e kas aki,"
6,25,"e ora ei tende Abo for di shelu i pordoná e piká di Bo pueblo Israel i trese nan bèk na e tera ku Bo a duna nan i nan tatanan."
6,26,"\"Ora ku e shelunan keda será i no tin awaseru, pasobra nan a peka kontra Bo, i nan hasi orashon den direkshon di e lugá aki, i konfesá Bo nòmber i bira for di nan piká ora Bo afligí nan,"
6,27,"e ora ei tende Abo den shelu i pordoná e piká di Bo sirbidónan i di Bo pueblo Israel, pa Bo siña nan e bon kaminda ku nan mester kana aden. I manda awaseru riba Bo tera ku Bo a duna Bo pueblo komo erensia."
6,28,"\"Ora tin hamber den e tera, òf pestilensia, pispis òf beskem, tirakochi brùin òf tirakochi bèrdè; ora nan enemigunan rondoná nan den e tera di nan statnan; kualke plaga òf kualke malesa ku sea;"
6,29,"kualke orashon òf súplika ku un hende òf ku henter Bo pueblo Israel hasi, ora kada un konosé su mes aflikshon i su mes doló, i ta habri su mannan den direkshon di e kas aki,"
6,30,"e ora ei tende Abo for di shelu, Bo lugá di biba, i pordoná, i duna kada un segun tur su kamindanan, kende su kurason Bo konosé (pasobra ta Abo so konosé kurason di e yunan di hende),"
6,31,"pa nan tin temor pa Bo, pa kana den Bo kamindanan tanten ku nan ta biba na e tera ku Bo a duna nos tatanan."
6,32,"\"Tambe tokante di e stranhero ku no ta di Bo pueblo Israel, ora ku e bin for di un tera leu pa kousa di Bo gran nòmber, Bo man poderoso i Bo brasa ekstendí, ora ku nan bin hasi orashon den direkshon di e kas aki,"
6,33,"e ora ei tende Abo for di shelu, for di Bo lugá di biba, i hasi konforme tur loke e stranhero pidiBo, pa tur e pueblonan di mundu konosé Bo nòmber i tin temor pa Bo, manera Bo pueblo Israel ta hasi, i pa nan sa ku e kas aki ku mi a traha ta wòrdu yamá na Bo nòmber."
6,34,"\"Ora Bo pueblo sali bai bringa kontra nan enemigunan, unda ku Bo manda nan, i nan hasi orashon na Bo den direkshon di e stat aki ku Bo a skohe, i e kas ku mi a traha pa Bo nòmber,"
6,35,"e ora ei tende Abo nan orashon i nan súplika for di shelu, i sostené nan kousa."
6,36,"\"Ora nan peka kontra Bo (pasobra no tin ningun hende ku no ta peka) i Bo ta rabiá ku nan i ta entregá nan na un enemigu, asina ku nan ta hiba nan komo katibu na un tera leu òf serka,"
6,37,"si nan pensa bon na e tera kaminda nan a wòrdu hibá komo katibu, i repentí i hasi súplika na Bo na e tera di nan koutiverio, bisando: 'Nos a peka, nos a kometé inikidat i a hasi maldat';"
6,38,"si nan bolbe serka Bo ku henter nan kurason i ku henter nan alma na e tera di nan koutiverio, kaminda nan a wòrdu hibá komo katibu, i hasi orashon den direkshon di nan tera ku Bo a duna nan tatanan, i e stat ku Bo a skohe, i den direkshon di e kas ku mi a traha pa Bo nòmber,"
6,39,"e ora ei tende nan orashon i súplikanan for di shelu, for di Bo lugá di biba, sostené nan kousa i pordoná Bo pueblo ku a peka kontra Bo."
6,40,"\"Awor, O mi Dios, mi ta pidiBo, laga Bo wowo ta habrí i Bo orea atento na e orashon hasí den e lugá aki."
6,41,"\"Asina anto, O SEÑOR Dios, lanta i drenta e lugá di Bo sosiegu, Abo ku e arka di Bo fortalesa. Laga Bo saserdotenan, O SEÑOR Dios, ta bistí ku salbashon i laga Bo santunan regosihá den loke ta bon."
6,42,"O SEÑOR Dios, no rechasá Bo ungí; kòrda Bo miserikòrdia na Bo sirbidó David.\""
7,1,"Awor ora Salomon a kaba di hasi orashon, kandela a baha for di shelu i a kima e ofrenda kimá i e sakrifisionan kaba ku nan; i e gloria di SEÑOR a yena e kas."
7,2,"I e saserdotenan no por a drenta den e kas di SEÑOR, pasobra e gloria di SEÑOR a yena e kas di SEÑOR."
7,3,"I ora tur e yunan di Israel a mira e kandela ta baha i e gloria di SEÑOR riba e kas, nan a bùig te abou, ku nan kara te na suela, i nan a adorá i a duna alabansa na SEÑOR, bisando: \"Di bèrdat E ta bon, di bèrdat Su miserikòrdia ta pa semper.\""
7,4,"E ora ei rei i henter e pueblo a ofresé sakrifisio dilanti di SEÑOR."
7,5,"I rei Salomon a ofresé un sakrifisio di bint'i dos mil buey i shent'i binti mil karné. Asina rei i henter e pueblo a dediká e kas di Dios."
7,6,"I e saserdotenan tabata pará na nan puesto i e levitanan ku e instrumèntnan di muzik pa SEÑOR, ku rei David a traha pa duna alabansa na SEÑOR--\"pasobra Su miserikòrdia ta pa semper\"--ki ora ku e tabata duna alabansa pa medio di nan ministerio, mientras ku nan dilanti e saserdotenan tabata toka tròmpèt; i henter Israel tabata pará."
7,7,"E ora ei Salomon a konsagrá e parti meimei di e plenchi ku tabata dilanti di e kas di SEÑOR, pasobra einan el a ofresé e ofrendanan kimá i e vèt di e ofrendanan di pas, pasobra e altar di bròns ku Salomon a traha no tabata por a kontené e ofrenda kimá, e ofrenda di mainshi i e vèt."
7,8,"Asina e tempu ei Salomon a selebrá e fiesta shete dia largu, i henter Israel huntu kuné, un asamblea masha grandi mes, ku a bin for di e entrada di Hamat te na e roi di Egipto."
7,9,"I riba e di ocho dia nan a tene un asamblea solèm, pasobra nan a selebrá e dedikashon di e altar shete dia largu, i tambe e fiesta shete dia largu."
7,10,"Anto riba e di bint'i tres dia di e di shete luna el a manda e pueblo bai na nan tèntnan, regosihando i kontentu di kurason pa motibu di e bondat ku SEÑOR a mustra David i Salomon i Su pueblo Israel."
7,11,"Asina Salomon a kaba e kas di SEÑOR i e palasio di rei; i ku éksito el a kompletá tur loke e tabatin planiá pa hasi den e kas di SEÑOR i den su palasio."
7,12,"E ora ei SEÑOR a paresé na Salomon den anochi i a bis'é: \"Mi a tende bo orashon i a skohe e lugá aki pa Mi mes komo un kas di sakrifisio."
7,13,"\"Ora Mi sera e shelunan i no tin awaseru, òf Mi ordená tirakochi pa devorá e tera, òf Mi manda pestilensia meimei di Mi pueblo,"
7,14,"si Mi pueblo ku ta wòrdu yamá na Mi nòmber umiyá nan mes i hasi orashon, i buska Mi kara i bira for di nan mal kamindanan, e ora ei lo Mi tende for di shelu, i lo pordoná nan piká i kura nan tera."
7,15,"Awor Mi wowo lo ta habrí i Mi orea atento na e orashon hasí den e lugá aki."
7,16,"Pasobra awor Mi a skohe i a konsagrá e kas aki, pa Mi nòmber por ta ayanan pa semper, i Mi wowo i Mi kurason lo ta ayanan kontinuamente."
7,17,"\"I pa loke t'abo, si bo kana Mi dilanti manera bo tata David a kana, pa hasi konforme tur loke Mi a ordenábo i bo warda Mi statutonan i Mi ordenansanan,"
7,18,"e ora ei lo Mi stablesé bo trono real manera Mi a sera aliansa ku bo tata David, bisando: 'Lo bo no falta un hòmber pa goberná na Israel.'"
7,19,"\"Ma si boso bira bai i bandoná Mi statutonan i Mi mandamentunan ku Mi a pone boso dilanti, i bai sirbi otro diosnan i adorá nan,"
7,20,"e ora ei lo Mi ranka boso ku raís ku tur for di Mi tera ku Mi a duna boso, i e kas aki ku Mi a konsagrá pa Mi nòmber lo Mi tira for di Mi bista, i lo Mi hasié un proverbio i un refran entre tur pueblo."
7,21,"Pa loke ta e kas aki ku tabata halsá, ken ku pasa banda di djé lo keda asombrá i bisa: 'Pakiko SEÑOR a hasi asina ku e tera aki i ku e kas aki?'"
7,22,"I nan lo bisa: 'Pasobra nan a bandoná SEÑOR, e Dios di nan tatanan, Kende a saka nan for di tera di Egipto, i nan a adoptá otro diosnan i a adorá nan i a sirbi nan, pesei El a trese tur e kalamidat aki riba nan.'\""
8,1,"Awor a sosodé ku na fin di e binti añanan den kualnan Salomon a traha e kas di SEÑOR i su mes kas,"
8,2,"el a traha e statnan ku Huram a dun'é, i a stablesé e yunan di Israel ayanan."
8,3,"E ora ei Salomon a bai Hamat-soba i a kaptur'é."
8,4,"I el a traha Tadmor den desierto i tur e statnan di depósito ku el a traha na Hamat."
8,5,"Tambe el a traha Bèt-horon-ariba i Bèt-horon-abou, statnan fortifiká ku muraya, porta i bara;"
8,6,"i Baalat i tur e statnan di depósito ku Salomon tabatin, i tur e statnan pa su garoshinan i e statnan pa su koredónan di kabai, i tur loke Salomon tabata deseá di traha na Jerusalèm, na Líbano, i na henter e tera bou di su dominio."
8,7,"Henter e pueblo ku a resta di e heteonan, e amoreonan, e ferezeonan, e heveonan i e jebuseonan, ku no tabata pertenesé na Israel,"
8,8,"esta, for di nan desendientenan ku a keda despues di nan na e tera ku e yunan di Israel no a destruí, eseinan Salomon a hasi trahadó fòrsá te dia djawe."
8,9,"Ma Salomon no a hasi ningun di e yunan di Israel esklabu pa hasi su trabou; nan tabata hòmbernan di guera, su kapitannan prinsipal, i komandantenan di su garoshinan i su koredónan di kabai."
8,10,"I esakinan tabata e ofisialnan prinsipal di rei Salomon, dos shent'i sinkuenta ku tabata goberná e pueblo."
8,11,"E ora ei Salomon a trese Farao su yu muhé for di e stat di David na e kas ku el a traha p'é, pasobra el a bisa: \"Mi esposa no mester biba den e kas di David, rei di Israel, pasobra e lugánan kaminda e arka di SEÑOR a drenta ta santu.\""
8,12,"Anto Salomon a ofresé ofrendanan kimá na SEÑOR riba e altar di SEÑOR ku el a traha dilanti di e veranda;"
8,13,"i a hasi asina konforme e regla di tur dia, i a ofresé nan konforme e mandamentu di Moisés, pa e dianan di sabat, pa e dianan di luna nobo, i pa e tres fiestanan anual--e Fiesta di Pan Sin Zürdeg, e Fiesta di Simannan, i e Fiesta di Tabernakelnan."
8,14,"Awor konforme e ordenansa di su tata David, el a nombra e divishonnan di e saserdotenan pa nan sirbishi, i e levitanan pa nan responsabilidatnan di duna alabansa i sirbi dilanti di e saserdotenan, konforme e regla di tur dia, i e wardadónan-di-porta, segun nan divishonnan na kada porta; pasobra David, e hòmber di Dios, a ordená asina."
8,15,"I nan no a bandoná e mandamentu di rei pa sigui e saserdotenan i levitanan di ningun manera, ni tokante di e depósitonan."
8,16,"Asina tur e trabou di Salomon a wòrdu kumplí, for di e dia di ponementu di fundeshi di e kas di SEÑOR, te e dia ku el a tèrminá. Asina e kas di SEÑOR a keda kla."
8,17,"E ora ei Salomon a bai Ezion-geber i Elot na kosta di laman, na tera di Edòm."
8,18,"I pa medio di su sirbidónan Huram a mand'é barkunan i sirbidónan ku tabata konosé laman; i nan a bai Ofir huntu ku e sirbidónan di Salomon, i a kohe for di ayanan kuater shent'i sinkuenta talento di oro, i a trese nan pa rei Salomon."
9,1,"Awor ora reina di Saba a tende di e fama di Salomon, el a bin Jerusalèm pa pone Salomon na prueba ku preguntanan difisil. E tabata kompañá pa un grupo masha grandi, ku kamelnan kargá ku speserei i un kantidat grandi di oro i piedra presioso; i ora ku el a yega serka Salomon, el a papia kuné di tur loke tabatin riba su kurason."
9,2,"I Salomon a kontestá tur su preguntanan; no tabatin nada ku tabata muchu difisil pa Salomon splika reina di Saba."
9,3,"I ora reina di Saba a mira e sabiduria di Salomon, e kas ku el a traha,"
9,4,"e kuminda na su mesa, e òrdu di sinta di su ofisialnan, e manera di sirbi di su sirbidónan i nan paña di bisti, su koperonan i nan paña di bisti, i su trapi ku e tabata subi pa bai e kas di SEÑOR, el a keda boka habrí."
9,5,"E ora ei el a bisa rei: \"Tabata bèrdat loke mi a tende na mi mes tera tokante di bo palabranan i bo sabiduria."
9,6,"Sinembargo, mi no a kere nan palabranan te ora mi a bin i a mira ku mi mes wowo. I mira, ni mitar di e grandesa di bo sabiduria nan no a kontami. Bo ta surpasá e palabranan ku mi a tende."
9,7,"Ki bendishoná bo hòmbernan ta, ki bendishoná e sirbidónan di bo aki ta, ku kontinuamente ta para bo dilanti i ta tende bo sabiduria."
9,8,"Bendishoná sea SEÑOR bo Dios, Kende tabatin delisia den bo, i a ponebo riba Su trono komo rei pa SEÑOR bo Dios; pasobra bo Dios a stima Israel i a stablesé nan pa semper, pesei El a hasibo rei riba nan, pa hasi huisio i hustisia.\""
9,9,"E ora ei reina di Saba a duna rei shent'i binti talento di oro i un kantidat masha grandi di speserei i piedra presioso; nunka tabatin speserei asina manera esnan ku reina di Saba a duna rei Salomon."
9,10,"I e sirbidónan di Huram i e sirbidónan di Salomon ku tabata trese oro for di Ofir, tambe a trese palu di sándalo i piedra presioso."
9,11,"I for di e palunan di sándalo rei a traha trapi pa e kas di SEÑOR i pa rei su palasio, i salterio i arpa pa e kantadónan; nunka algu asina no a wòrdu mirá na tera di Juda."
9,12,"I rei Salomon a duna reina di Saba tur loke ku e tabata deseá, tur loke el a pidi, muchu mas ku loke el a trese pa rei. E ora ei el a bai bèk na su mes pais huntu ku su sirbidónan."
9,13,"Awor e peso di oro ku a drenta pa Salomon den un aña tabata seis shent'i sesent'i seis talento di oro,"
9,14,"fuera di loke e negoshantenan i komersiantenan a trese; i tur e reinan di Arabia i e gobernantenan di e pais a trese oro i plata pa Salomon."
9,15,"I rei Salomon a traha dos shen eskudo grandi di oro batí, i a uza seis shen siklo di oro batí pa kada eskudo grandi."
9,16,"I el a traha tres shen eskudo di oro batí i a uza tres shen siklo di oro pa kada eskudo, i rei a pone nan den e kas di mondi-será di Líbano."
9,17,"Ademas, rei a traha un trono grandi di ivor i a fur'é ku oro puru."
9,18,"I e trono tabatin seis tret, i un banki-pa-pia trahá di oro, pegá na e trono; i tabatin man na kada banda di e asiento i dos leon pará banda di e mannan."
9,19,"I tabatin diesdos leon pará einan na kada banda riba e seis tretnan; nada similar no a wòrdu trahá pa ningun otro reino."
9,20,"I tur e kopanan di bebe di rei Salomon tabata di oro i tur e artíkulonan-di-uzo di e kas di e mondi-será di Líbano tabata di oro puru; plata no tabata wòrdu konsiderá di balor den e dianan di Salomon."
9,21,"Pasobra rei tabatin barkunan ku tabata bai Tarsis ku e sirbidónan di Huram; un biaha den kada tres aña e barkunan di Tarsis tabata bin trese oro, plata, ivor, makaku i pouwis."
9,22,"Asina rei Salomon a surpasá tur e reinan di tera den rikesa i den sabiduria."
9,23,"I tur e reinan di tera tabata buska e presensia di Salomon, pa tende su sabiduria ku Dios a pone den su kurason."
9,24,"I tur hende tabata trese su regalo, artíkulonan di plata i di oro, paña pa bisti, arma, speserei, kabai i mula, kada aña un sierto kantidat."
9,25,"Awor Salomon tabatin kuater mil stal pa kabai i garoshi, i diesdos mil koredó di kabai; i el a stashoná nan den e statnan di garoshi i serka rei na Jerusalèm."
9,26,"I e tabata gobernante riba tur e reinan for di Riu Eufrates te na e tera di e filisteonan i te na e frontera di Egipto."
9,27,"I rei a hasi plata mes komun ku piedra na Jerusalèm, i el a hasi palu di seda mes abundante ku palu di sikamor ku ta krese den vaye."
9,28,"I nan tabata trese kabai pa Salomon for di Egipto i for di tur tera."
9,29,"Awor e demas echonan di Salomon, for di promé te delaster, nan no ta pará skirbí den e buki di profeta Natan, i den e profesia di Ahias e silonita, i den e vishonnan di Ido e miradó, tokante di Jeroboam, yu hòmber di Nabat?"
9,30,"I Salomon a reina kuarenta aña na Jerusalèm riba henter Israel."
9,31,"I Salomon a bai sosegá serka su tatanan i a wòrdu derá den e stat di su tata David, i su yu hòmber Roboam a reina na su lugá."
10,1,"E ora ei Roboam a bai Sikem, pasobra henter Israel a bin Sikem pa hasié rei."
10,2,"I a sosodé ku ora Jeroboam, yu hòmber di Nabat, a tende di esaki (pasobra e tabata na Egipto kaminda el a hui bai for di presensia di rei Salomon), Jeroboam a bolbe for di Egipto."
10,3,"Asina nan a manda yam'é. Ora Jeroboam i henter Israel a bin, nan a papia ku Roboam, bisando:"
10,4,"\"Bo tata a hasi nos yugo pisá; pesei anto, hasi e trabou duru di bo tata i su yugo pisá ku el a pone riba nos mas lihé, i nos lo sirbibo.\""
10,5,"I el a bisa nan: \"Bolbe serka mi despues di tres dia.\" Asina e pueblo a bai."
10,6,"E ora ei rei Roboam a konsultá ku e ansianonan ku a sirbi su tata Salomon tempu ku e tabata na bida ainda, bisando: \"Kiko boso ta konsehámi pa kontestá e pueblo aki?\""
10,7,"I nan a papia kuné, bisando: \"Si bo kier ta kariñoso ku e pueblo aki, si bo kier komplasé nan i papia bon palabra ku nan, e ora ei nan lo ta bo sirbidó pa semper.\""
10,8,"Ma el a rechasá e konseho ku e ansianonan a dun'é, i a konsultá ku e hobennan ku a lanta huntu kuné i ku tabata sirbié."
10,9,"Asina el a bisa nan: \"Ki konseho boso ta duna pa nos kontestá e pueblo aki ku a papia ku mi, bisando: 'Hasi e yugo ku bo tata a pone riba nos mas lihé'?\""
10,10,"I e hobennan ku a lanta huntu kuné a papia kuné, bisando: \"Asina bo mester bisa e pueblo ku a papia ku bo, bisando: 'Bo tata a hasi nos yugo pisá, ma abo hasié mas lihé pa nos.' Asina bo mester bisa nan: 'Mi dede chikitu ta mas diki ku mi tata su lomo!"
10,11,"Awor mientras ku mi tata a pone karga di un yugo pisá riba boso, ami ta bai añadí na boso yugo; mi tata a disipliná boso ku zwip, ma ami ta bai disipliná boso ku skòrpion.'\""
10,12,"Asina Jeroboam i henter e pueblo a bin serka Roboam riba e di tres dia, manera rei a papia, bisando: \"Bolbe serka mi riba e di tres dia.\""
10,13,"I rei a kontestá nan brutu, i rei Roboam a rechasá konseho di e ansianonan."
10,14,"I el a papia ku nan konforme e konseho di e hobennan, bisando: \"Mi tata a hasi boso yugo pisá, ma ami ta bai añadí na djé; mi tata a disipliná boso ku zwip, ma ami ta bai disipliná boso ku skòrpion.\""
10,15,"Asina rei no a skucha e pueblo, pasobra Dios a destiná esei, pa SEÑOR por a stablesé Su palabra ku El a papia ku Jeroboam, yu hòmber di Nabat, pa medio di Ahias e silonita."
10,16,"I ora henter Israel a mira ku rei no a skucha nan, e pueblo a kontestá rei, bisando: \"Ki parti nos tin ku David? Nos no tin erensia den e yu hòmber di Isaí. Kada hende bai su tènt, O Israel; awor pèrkurá pa bo mes kas, David.\" Asina henter Israel a bai na nan tèntnan."
10,17,"Ma Roboam tabata reina riba e yunan di Israel ku tabata biba den e statnan di Juda."
10,18,"E ora ei rei Roboam a manda Hadoram, kende tabatin enkargo di e trabou fòrsá, i e yunan di Israel a piedr'é mata. I rei Roboam a pura pa subi su garoshi pa hui bai Jerusalèm."
10,19,"Asina Israel a rebeldiá kontra e kas di David te dia djawe."
11,1,"Awor ora Roboam a yega Jerusalèm, el a reuní e kas di Juda i Benjamin, shent'i ochenta mil hòmber skohí ku tabata guerero, pa bringa kontra Israel pa debolbé e reino na Roboam."
11,2,"Ma e palabra di SEÑOR a yega na Semaias, e hòmber di Dios, bisando:"
11,3,"\"Papia ku Roboam, yu hòmber di Salomon, rei di Juda, i ku henter Israel na Juda i Benjamin, bisando:"
11,4,"'Asina SEÑOR ta bisa: \"Boso no bai bringa kontra boso rumannan; kada un bolbe pa su kas, pasobra ta Ami ta hasi e kos aki.\"'\" Asina nan a skucha e palabranan di SEÑOR i a bolbe i no a bai kontra Jeroboam."
11,5,"Roboam tabata biba na Jerusalèm i a traha statnan pa defensa na Juda."
11,6,"Asina el a traha Bètlehèm, Etam, Tekoa,"
11,7,"Bèt-sur, Soko, Adulam,"
11,8,"Gat, Maresa, Zif,"
11,9,"Adoraim, Lakis, Azeka,"
11,10,"Zora, Ajalon i Hebròn, ku ta statnan fortifiká na Juda i na Benjamin."
11,11,"Tambe el a fortifiká e fòrtinan i a pone ofisial den nan, i provishonnan di kuminda, zeta i biña."
11,12,"I el a pone eskudo i lansa den kada stat i a hasi nan masha fuerte. Asina el a keda ku Juda i Benjamin."
11,13,"Ademas, e saserdotenan i e levitanan ku tabata den henter Israel a uni kuné for di tur nan distriktonan."
11,14,"Pasobra e levitanan a laga nan lugánan di yerba bèrdè i nan propiedat i a bin Juda i Jerusalèm, pasobra Jeroboam i su yu hòmbernan a ekskluí nan di sirbi komo saserdote di SEÑOR."
11,15,"I el a nombra su mes saserdotenan pa e lugánan haltu, pa e demoñonan, i pa e bishénan ku el a traha."
11,16,"I esnan di tur e tribunan di Israel ku a dediká nan kurason pa buska e SEÑOR Dios di Israel, a sigui nan pa Jerusalèm, pa ofresé sakrifisio na e SEÑOR Dios di nan tatanan."
11,17,"I nan a fortifiká e reino di Juda i pa tres aña nan a sostené Roboam, yu hòmber di Salomon, pasobra nan a kana den e kaminda di David i Salomon pa tres aña."
11,18,"E ora ei Roboam a tuma komo esposa Mahalat, yu muhé di Jerimot, yu hòmber di David, i di Abihail, yu muhé di Eliab, yu hòmber di Isaí,"
11,19,"i el a haña yu hòmbernan p'é: Jeús, Semarias i Zaham."
11,20,"I despues di djé Roboam a tuma Maaka, yu muhé di Absalon, i Maaka a haña p'é: Abias, Atai, Ziza i Selomit."
11,21,"I Roboam tabata stima Maaka, yu muhé di Absalon, mas ku tur su otro esposanan i konkubinanan. Pasobra el a tuma diesocho esposa i sesenta konkubina i a engendrá bint'i ocho yu hòmber i sesenta yu muhé."
11,22,"I Roboam a nombra Abias, yu hòmber di Maaka, komo kabesante i lider entre su ruman hòmbernan, pasobra e tabatin intenshon di hasié rei."
11,23,"I el a aktua ku sabiduria i a parti algun di su yu hòmbernan den tur e teritorionan di Juda i Benjamin, den tur e statnan fortifiká; i el a duna nan kuminda na abundansia. Tambe el a buska hopi esposa pa nan."
12,1,"Ora ku e reino di Roboam a wòrdu stablesí i a bira fuerte, é i henter Israel huntu kuné a bandoná e lei di SEÑOR."
12,2,"I a sosodé den e di sinku aña di rei Roboam, pasobra nan tabata infiel na SEÑOR, ku Sisak, rei di Egipto, a lanta kontra Jerusalèm"
12,3,"ku mil dos shen garoshi i sesenta mil koredó di kabai. I e pueblo ku a bin kuné for di Egipto no por a wòrdu kontá: e libionan, e sukitanan i e etiopenan."
12,4,"I el a kapturá e statnan fortifiká di Juda i a yega te na Jerusalèm."
12,5,"E ora ei profeta Semaias a bin serka Roboam i e prensnan di Juda, kendenan a reuní na Jerusalèm pa motibu di Sisak, i el a bisa nan: \"Asina SEÑOR ta bisa: 'Boso a bandonáMi, asina Ami tambe a bandoná boso i a entregá boso na Sisak.'\""
12,6,"Asina e prensnan di Israel i rei a umiyá nan mes i a bisa: \"SEÑOR ta hustu.\""
12,7,"I ora SEÑOR a mira ku nan a umiyá nan mes, e palabra di SEÑOR a yega na Semaias, bisando: \"Nan a umiyá nan mes, pesei lo Mi no destruí nan, ma lo Mi duna nan sierto midí di libertat; i lo Mi no drama Mi furia riba Jerusalèm pa medio di Sisak."
12,8,"Ma nan lo bira su esklabu, asina ku nan por siña e diferensia entre sirbi Ami i sirbi e reinonan di e nashonnan.\""
12,9,"Asina Sisak, rei di Egipto, a lanta kontra Jerusalèm, i a kohe e tesoronan di e kas di SEÑOR i e tesoronan di rei su palasio. El a kohe tur kos; tambe el a kohe e eskudonan di oro ku Salomon a traha."
12,10,"E ora ei rei Roboam a traha eskudo di bròns na nan lugá, i a pone nan na enkargo di e komandantenan di e guardianan ku tabata tene warda na porta di rei su kas."
12,11,"I a sosodé ku ki ora ku rei tabata drenta e kas di SEÑOR, e guardianan tabata bin karga nan i despues hiba nan bèk den e kamber di e guardianan."
12,12,"I ora ku el a umiyá su mes, e rabia di SEÑOR a kita for di djé, asina ku E no a destruié kompletamente; i tambe kosnan tabata bai bon na Juda."
12,13,"Asina rei Roboam a fortalesé su mes na Jerusalèm i a reina. Awor Roboam tabatin kuarent'i un aña dia ku el a kuminsá reina, i el a reina dieshete aña na Jerusalèm, e stat ku SEÑOR a skohe for di tur e tribunan di Israel, pa pone Su nòmber ayanan. I nòmber di su mama tabata Naama e amonita."
12,14,"I el a hasi malu, pasobra e no a pone su kurason pa buska SEÑOR."
12,15,"Awor e echonan di Roboam, for di promé te delaster, nan no ta pará skirbí den e buki di profeta Semaias i di Ido e miradó, segun e registro genealógiko? I tabatin guera kontinuamente entre Roboam i Jeroboam."
12,16,"I Roboam a bai sosegá serka su tatanan i a wòrdu derá den e stat di David, i su yu hòmber Abias a bira rei na su lugá."
13,1,"Den e di diesocho aña di rei Jeroboam, Abias a bira rei di Juda."
13,2,"El a reina tres aña na Jerusalèm; i nòmber di su mama tabata Mikaias, yu muhé di Uriel di Gabaa. I tabatin guera entre Abias i Jeroboam."
13,3,"I Abias a kuminsá e bataya ku un ehérsito di guereronan balente, kuater shen mil hòmber skohí, mientras ku Jeroboam a bai para den òrdu di bataya kontra djé ku ocho shen mil hòmber skohí, ku tabata guereronan balente."
13,4,"E ora ei Abias a bai para riba Seru Zemaraim, ku ta keda den e serunan di Efrain, i a bisa: \"Skuchami, Jeroboam i henter Israel:"
13,5,"boso no sa ku SEÑOR Dios di Israel a duna e gobernashon riba Israel pa semper na David i su yu hòmbernan, pa medio di un aliansa di salu?"
13,6,"Ma Jeroboam, yu hòmber di Nabat, sirbidó di Salomon, yu hòmber di David, a lanta i a rebeldiá kontra su shon;"
13,7,"i hòmbernan pèrvèrso a uni kuné, bandidonan ku a resultá muchu fuerte pa Roboam, yu hòmber di Salomon, tempu ku e tabata hoben i tímido i no por a defendé su mes kontra nan."
13,8,"\"Asina awor boso tin intenshon di resistí e reino di SEÑOR pa medio di e yu hòmbernan di David, pasobra boso ta un multitut grandi, i pasobra boso tin huntu ku boso e bishénan di oro ku Jeroboam a traha komo diosnan pa boso."
13,9,"Boso no a kore ku e saserdotenan di SEÑOR, e yu hòmbernan di Aaron i e levitanan, i a nombra saserdotenan pa boso mes manera e pueblonan di otro teranan? Ken ku bin pa konsagrá su mes ku un bishé machu i shete karné chubatu, asta é por bira saserdote di loke no ta diosnan."
13,10,"\"Ma pa loke ta nos, SEÑOR ta nos Dios, i nos no a bandon'E; e yu hòmbernan di Aaron ta sirbi SEÑOR komo saserdote, i e levitanan ta hasi nan trabou."
13,11,"I tur mainta i atardi nan ta kima ofrendanan kimá i sensia aromátiko na SEÑOR, i e pan di proposishon ta wòrdu poní riba e mesa limpi, i e kandelá di oro ku su lampinan ta kla pa sende tur atardi; pasobra nos ta kumpli ku e enkargo di SEÑOR nos Dios, ma boso a bandon'E."
13,12,"Awor mira, Dios ta ku nos na kabes, i Su saserdotenan ku tròmpèt di bataya pa zona alarma kontra boso. O yunan di Israel, no bringa kontra SEÑOR Dios di boso tatanan, pasobra boso lo no tin éksito.\""
13,13,"Ma Jeroboam a skonde pa ataká di patras, asina ku Israel tabata dilanti di Juda i e trampa tabata nan tras."
13,14,"Ora Juda a bira wak, ata, nan a wòrdu ataká di padilanti i di patras; i nan a sklama na SEÑOR, i e saserdotenan a supla e tròmpètnan."
13,15,"E ora ei e hòmbernan di Juda a dal un gritu di guera, i ora ku e hòmbernan di Juda a dal e gritu di guera, a sosodé ku Dios a derotá Jeroboam i henter Israel dilanti di Abias i Juda."
13,16,"I ora ku e yunan di Israel a hui dilanti di Juda, Dios a entregá nan den nan man."
13,17,"I Abias i su hendenan a derotá nan ku un matansa grandi; i asina sinku shen mil hòmber skohí di Israel a muri."
13,18,"Asina e yunan di Israel a wòrdu sometí den e tempu ei, i e yunan di Juda a vense, pasobra nan a konfia den SEÑOR, e Dios di nan tatanan."
13,19,"I Abias a pèrsiguí Jeroboam, i a kapturá diferente stat for di djé: Bèt-èl ku su pueblitonan, Jesana ku su pueblitonan, i Efrain ku su pueblitonan."
13,20,"I Jeroboam no a rekobrá forsa mas den e dianan di Abias; i SEÑOR a afligié i el a muri."
13,21,"Ma Abias a bira poderoso, i a tuma dieskuater esposa pa su mes; i a bira tata di bint'i dos yu hòmber i dieseis yu muhé."
13,22,"Awor e demas echonan di Abias, su kamindanan i su palabranan, ta pará skirbí den e relatonan di profeta Ido."
14,1,"Asina Abias a bai sosegá serka su tatanan, i nan a der'é den e stat di David, i su yu hòmber Asa a bira rei na su lugá. Durante di su dianan e tera tabata trankil pa dies aña."
14,2,"I Asa a hasi loke ta bon i korekto den bista di SEÑOR su Dios,"
14,3,"pasobra el a kita e altarnan stranhero i e lugánan haltu, a basha e pilarnan sagrado abou, a kap e imagennan di Asera"
14,4,"i a ordená Juda pa buska e SEÑOR Dios di nan tatanan i pa warda e lei i e mandamentu."
14,5,"Tambe el a kita e lugánan haltu i e altarnan di sensia for di tur e statnan di Juda. I e reino a keda trankil bou di su dominio."
14,6,"I el a traha statnan fortifiká na Juda, komo ku e tera tabata trankil, i no tabatin ningun hende na guera kuné durante di e añanan ei, pasobra SEÑOR a dun'é sosiegu."
14,7,"Pasobra el a bisa Juda: \"Laga nos traha e statnan aki i rondoná nan ku muraya i toren, porta i bara. Ainda e tera ta di nos, pasobra nos a buska SEÑOR nos Dios; nos a busk'E, i El a duna nos sosiegu na tur banda.\" Asina nan a konstruí i a prosperá."
14,8,"Awor Asa tabatin un ehérsito di tres shen mil hòmber for di Juda ku tabata karga eskudo i lansa grandi, i dos shent'i ochenta mil hòmber for di Benjamin ku tabata karga eskudo i ku tabata span bog; nan tur tabata guerero balente."
14,9,"Awor Zera e etiope a sali kontra nan ku un ehérsito di un miyon hòmber i tres shen garoshi, i el a bin Maresa."
14,10,"Asina Asa a sali pa kontr'é, i nan a pone nan mes den òrdu di bataya den e vaye di Sefata na Maresa."
14,11,"E ora ei Asa a sklama na SEÑOR su Dios i a bisa: \"SEÑOR, no tin ni un fuera di Bo pa yuda den e bataya entre esun poderoso i esnan ku no tin forsa; asina, yuda nos, O SEÑOR nos Dios, pasobra ta den Bo nos ta konfia, i den Bo nòmber nos a bin kontra e multitut aki. O SEÑOR, Abo ta nos Dios; no laga hende prevalesé kontra Bo.\""
14,12,"Asina SEÑOR a derotá e etiopenan dilanti di Asa i dilanti di Juda, i e etiopenan a hui."
14,13,"I Asa i e pueblo ku tabata huntu kuné a pèrsiguí nan te na Gerar; i asina hopi etiope a kai ku nan no por a rekuperá, pasobra nan a wòrdu destruí dilanti di SEÑOR i dilanti di Su ehérsito. I nan a bai ku masha hopi botín."
14,14,"I nan a destruí tur e statnan rònt di Gerar, pasobra e teror di SEÑOR a kai riba nan; i nan a plùnder tur e statnan, pasobra tabatin hopi botín den nan."
14,15,"Tambe nan a mata esnan ku tabatin kria di bestia, i nan a bai ku kantidatnan grandi di karné i kamel. E ora ei nan a bolbe Jerusalèm."
15,1,"Awor e Spiritu di Dios a bin riba Azarias, yu hòmber di Oded,"
15,2,"i el a sali bai pa kontra ku Asa i a bis'é: \"Skuchami, Asa, i henter Juda i Benjamin: SEÑOR ta ku boso ora boso ta kunE. I si boso busk'E, E lo laga boso hañ'E; ma si boso bandon'E, E lo bandoná boso."
15,3,"I pa hopi dia Israel tabata sin e Dios bèrdadero, i sin un saserdote pa siña nan i sin lei."
15,4,"Ma den nan angustia nan a bolbe serka e SEÑOR Dios di Israel, i nan a busk'E, i El a laga nan hañ'E."
15,5,"I den e tempunan ei no tabatin pas pa esun ku tabata sali, ni pa esun ku tabata drenta, pasobra tabatin hopi aflikshon riba tur e habitantenan di e teranan."
15,6,"I un nashon tabata aplastá otro nashon, i un stat otro stat, pasobra Dios tabata afligí nan ku tur sorto di aflikshon."
15,7,"Ma boso, sea fuerte i no pèrdè kurashi, pasobra tin rekompensa pa boso trabou.\""
15,8,"Awor ora Asa a tende e palabranan aki i e profesia ku Azarias, yu hòmber di profeta Oded, a papia, el a tuma kurashi i a kita e ídolonan abominabel for di henter tera di Juda i Benjamin i for di e statnan ku el a kapturá den e serunan di Efrain. E ora ei el a restorá e altar di SEÑOR ku tabata keda dilanti di e veranda di SEÑOR."
15,9,"I el a reuní henter Juda i Benjamin i esnan for di Efrain, Manasés i Simeon, kendenan tabata biba serka nan, pasobra hopi hende di Israel a pasa ofer pa Asa su banda, ora nan a mira ku SEÑOR su Dios tabata kuné."
15,10,"Asina nan a reuní na Jerusalèm den e di tres luna di e di diesinku aña di e reinado di Asa."
15,11,"I e dia ei nan a sakrifiká na SEÑOR shete shen buey i shete mil karné for di e botín ku nan a trese."
15,12,"I nan a sera e aliansa pa buska e SEÑOR Dios di nan tatanan ku henter nan kurason i alma;"
15,13,"i ken ku no kier a buska e SEÑOR Dios di Israel mester a wòrdu matá, sea chikitu òf grandi, hòmber òf muhé."
15,14,"Ademas, nan a hasi un huramentu na SEÑOR na bos haltu, ku gritamentu, ku tròmpèt i ku kachu."
15,15,"I henter Juda a regosihá tokante di e huramentu, pasobra nan a hura ku henter nan kurason i a busk'E sinseramente, i El a laga nan hañ'E. Asina SEÑOR a duna nan sosiegu na tur banda."
15,16,"Tambe el a kita Maaka, mama di rei Asa, for di e puesto di reina mama, pasobra Maaka a traha un imagen horibel di Asera, i Asa a kap su imagen horibel bash'abou, a garn'é i a kim'é na Roi Kedron."
15,17,"Ma e lugánan haltu no a wòrdu kitá for di Israel; sinembargo, Asa su kurason tabata sin kulpa henter su bida."
15,18,"I el a trese den e kas di Dios e kosnan ku su tata a dediká i e kosnan ku e mes a dediká: plata, oro i artíkulonan-di-uzo."
15,19,"I no tabatin mas guera te na e di trint'i sinku aña di Asa su reinado."
16,1,"Den e di trint'i seis aña di Asa su reinado, Baasa, rei di Israel, a lanta kontra Juda i a fortifiká Rama, pa no laga ningun hende sali ni drenta serka Asa, rei di Juda."
16,2,"E ora ei Asa a saka plata i oro for di e lugánan-di-warda-tesoro di e kas di SEÑOR i e kas di rei i a manda nan pa Bèn-adad, rei di Siria, kende tabata biba na Damasko, bisando:"
16,3,"\"Laga tin un aliansa entre abo i ami, manera tin entre mi tata i bo tata. Mira, mi a manda plata i oro pa bo; bai, kibra bo aliansa ku Baasa, rei di Israel, pa e retirá for di mi.\""
16,4,"Asina Bèn-adad a skucha rei Asa i a manda e komandantenan di su ehérsitonan kontra e statnan di Israel, i nan a konkistá Ijon, Dan, Abel-maim i tur e statnan di depósito di Nèftalí."
16,5,"I a sosodé ku ora Baasa a tende di esaki, el a stòp di fortifiká Rama i a para su trabou."
16,6,"Anto rei Asa a trese henter Juda, i nan a kohe e piedranan di Rama i su palunan ku kualnan Baasa tabata trahando, bai kuné; i ku esakinan el a fortifiká Geba i Mizpa."
16,7,"Na e tempu ei Hanani e miradó a bin serka Asa, rei di Juda, i a bis'é: \"Pasobra bo a dependé riba rei di Siria i bo no a dependé riba SEÑOR bo Dios, pesei e ehérsito di rei di Siria a skapa for di bo man."
16,8,"No t'asina ku e etiopenan i e libionan tabata un ehérsito inmenso ku masha hopi garoshi i koredó di kabai? Sinembargo, pasobra bo a konfia den SEÑOR, El a entregá nan den bo man."
16,9,"Pasobra wowo di SEÑOR ta move bai bin dor di henter tera, pa E por sostené fuertemente esnan ku nan kurason ta kompletamente di djE. Bo a aktua ku bobedat den esaki. Di bèrdat, for di awor padilanti siguramente lo bo tin guera.\""
16,10,"E ora ei Asa a rabia ku e miradó i a ser'é den prizon, pasobra e tabata furioso riba djé pa e motibu aki. I Asa a oprimí algun hende di e pueblo na e mesun tempu."
16,11,"I awor, e echonan di Asa, for di promé te delaster, ata, nan ta pará skirbí den e Buki di reinan di Juda i Israel."
16,12,"I den e di trint'i nuebe aña di su reinado, Asa a bira malu na su pianan. Su malesa tabata masha grave mes, ma asta den su malesa e no a buska SEÑOR, sino dòkternan."
16,13,"Asina Asa a bai sosegá serka su tatanan i el a muri den e di kuarent'i un aña di su reinado."
16,14,"I nan a der'é den su mes tumba ku el a laga kap pa su mes den e stat di David, i nan a pon'é den e lugá di sosiegu ku el a yena ku diferente sorto di speserei, mesklá segun e arte di e trahadónan di perfume; i nan a sende un kandela masha grandi p'é."
17,1,"E ora ei su yu hòmber Josafat a bira rei na su lugá, i a sigurá su posishon riba Israel."
17,2,"El a pone trupanan den tur e statnan fortifiká di Juda, i a pone guarnishon den tera di Juda i den e statnan di Efrain ku su tata Asa a kapturá."
17,3,"I SEÑOR tabata ku Josafat, pasobra el a sigui e ehèmpel di e dianan di promé aya di su tata David, i no a buska e Baalnan,"
17,4,"ma a buska e Dios di su tata, a sigui Su mandamentunan i no a hasi manera Israel a hasi."
17,5,"Asina SEÑOR a stablesé e reino bou di su kontrol den su man; i henter Juda a trese tributo pa Josafat, i e tabatin gran rikesa i onor."
17,6,"I su kurason tabata yen di entusiasmo den e kamindanan di SEÑOR; i el a bolbe kita e lugánan haltu i e imagennan di Asera for di Juda."
17,7,"Anto den e di tres aña di su reinado el a manda su ofisialnan: Bèn-hail, Abdias, Zakarias, Natanael i Mikaias, pa siña hende den e statnan di Juda;"
17,8,"i huntu ku nan e levitanan: Semaias, Netanias, Zebadias, Asael, Semiramot, Jonatan, Adonias, Tobias i Tobadonias, e levitanan; i huntu ku nan e saserdotenan Elisama i Joram."
17,9,"I nan tabata siña hende na Juda, dor ku nan tabatin e buki di lei di SEÑOR huntu ku nan; i nan a pasa den tur e statnan di Juda i a siña e pueblo."
17,10,"Awor e teror di SEÑOR tabata riba tur e reinonan di e teranan ku tabatin rònt di Juda, asina ku nan no a hasi guera kontra Josafat."
17,11,"I algun di e filisteonan a trese regalo i plata komo tributo pa Josafat; e arabirnan tambe a trese tounan di bestia chikitu p'é: shete mil shete shen karné chubatu i shete mil shete shen kabritu chubatu."
17,12,"Asina Josafat a bira mas i mas poderoso, i el a traha fòrtinan i statnan di depósito na Juda."
17,13,"I e tabatin hopi provishon den e statnan di Juda, i guereronan, hòmbernan balente, na Jerusalèm."
17,14,"I esaki tabata nan kantidat segun e kasnan di nan tatanan: di Juda, komandantenan di milnan, Adnas tabata e komandante, ku tres shen mil guerero balente;"
17,15,"i banda di djé, Johanan, e komandante, ku dos shent'i ochenta mil;"
17,16,"i banda di djé, Amasias, yu hòmber di Zikri, kende a ofresé su mes boluntariamente na SEÑOR, ku dos shen mil guerero balente;"
17,17,"i di Benjamin, Eliada, un guerero balente, ku dos shen mil hòmber armá ku bog i eskudo;"
17,18,"i banda di djé, Jozabad, ku shent'i ochenta mil hòmber ekipá pa guera."
17,19,"Esakinan ta esnan ku tabata sirbi rei, sin konta esnan ku rei a pone den e statnan fortifiká na henter Juda."
18,1,"Awor Josafat tabatin gran rikesa i onor; i el a emparentá ku Akab dor di matrimonio."
18,2,"I algun aña despues el a bai bishitá Akab na Samaria. I Akab a mata hopi karné i buey p'é i e hendenan ku tabata huntu kuné, i a pèrsuadié pa bai kontra Ramot-galaad."
18,3,"I Akab, rei di Israel, a bisa Josafat, rei di Juda: \"Bo kier ban ku mi kontra Ramot-galaad?\" I el a bis'é: \"Ami ta manera abo ta, i mi pueblo ta manera bo pueblo, i nos lo ta ku bo den bataya.\""
18,4,"Ademas, Josafat a bisa rei di Israel: \"Pa fabor, konsultá ku e palabra di SEÑOR promé.\""
18,5,"E ora ei rei di Israel a reuní e profetanan, kuater shen hòmber, i a bisa nan: \"Nos lo bai bringa kontra Ramot-galaad, òf lo mi keda sin bai?\" I nan a bisa: \"Bai, pasobra Dios lo entregu'é den man di rei.\""
18,6,"Ma Josafat a bisa: \"No tin profeta di SEÑOR mas akinan ku nos por konsultá kuné?\""
18,7,"I rei di Israel a bisa Josafat: \"Tin ún hòmber mas pa medio di ken nos por konsultá ku SEÑOR, ma mi ta odi'é, pasobra nunka e no ta profetisá nada bon di mi sino semper malu so. Ta Mikaias, yu hòmber di Imla.\" Ma Josafat a bisa: \"Rei no mester papia asina.\""
18,8,"E ora ei rei di Israel a yama un ofisial i a bisa: \"Hasi lihé trese Mikaias, yu hòmber di Imla.\""
18,9,"Awor rei di Israel i Josafat, rei di Juda, tabata sintá kada un riba su trono, bistí na paña di rei, i nan tabata sintá na e plenchi-di-bati-mainshi na entrada di e porta di Samaria; i tur e profetanan tabata profetisá nan dilanti."
18,10,"I Zedekias, yu hòmber di Kenaana, a traha kachunan di heru pa su mes i a bisa: \"Asina SEÑOR ta bisa: 'Ku esakinan lo bo kacha e sirionan te ora bo kaba ku nan.'\""
18,11,"I tur e profetanan tabata profetisá asin'aki, bisando: \"Subi bai Ramot-galaad i prosperá, pasobra SEÑOR lo entregu'é den man di rei.\""
18,12,"E ora ei e mensahero ku a bai yama Mikaias a papia kuné, bisando: \"Mira, e palabranan di e profetanan ta unánimamente na fabor di rei. Asina, pa fabor, laga bo palabra ta manera palabra di un di nan, i papia faborabel.\""
18,13,"Ma Mikaias a bisa: \"Manera SEÑOR ta biba, loke mi Dios bisa, esei lo mi papia.\""
18,14,"I ora ku el a yega serka rei, rei a bis'é: \"Mikaias, nos lo bai bringa kontra Ramot-galaad, òf mi lo keda sin bai?\" El a bisa: \"Bai i prosperá, pasobra nan lo wòrdu entregá den bo man.\""
18,15,"E ora ei rei a bis'é: \"Kuantu biaha mi mester hurabo pa no papia nada otro sino e bèrdat ku mi den e nòmber di SEÑOR?\""
18,16,"Asina el a bisa: \"Mi a mira henter Israel plamá riba e serunan, manera karné ku no tin wardadó. I SEÑOR a bisa: 'Esakinan no tin shon. Laga kada un di nan bolbe su kas na pas.'\""
18,17,"E ora ei rei di Israel a bisa Josafat: \"Mi no a bisabo ku e lo no profetisá nada bon di mi, sino malu so?\""
18,18,"I Mikaias a bisa: \"Pesei, tende e palabra di SEÑOR. Mi a mira SEÑOR sintá riba Su trono, i henter e ehérsito di shelu pará na Su man drechi i na Su man robes."
18,19,"I SEÑOR a bisa: 'Ken lo gaña Akab, rei di Israel, pa bai muri na Ramot-galaad?' \"I un a bisa esaki i un otro a bisa esaya."
18,20,"E ora ei un spiritu a bin dilanti i a bai para dilanti di SEÑOR i a bisa: 'Ami lo gañ'é.' \"I SEÑOR a bis'é: 'Kon?'"
18,21,"\"I el a bisa: 'Ami lo bai i bira un spiritu di mentira den boka di tur su profetanan.' E ora ei El a bisa: 'Abo mester gañ'é i bo ta logra tambe. Bai i hasi asina.'"
18,22,"\"Pesei anto, SEÑOR a pone un spiritu di mentira den boka di e profetanan aki di bo; pasobra SEÑOR a proklamá desaster kontra bo.\""
18,23,"E ora ei Sedekias, yu hòmber di Kenaana, a yega serka i a dal Mikaias na su banda di kara i a bisa: \"Kon e Spiritu di SEÑOR por a bai for di mi pa papia ku bo?\""
18,24,"I Mikaias a bisa: \"Mira, lo bo mira riba e dia ku bo drenta un kamber paden pa skonde.\""
18,25,"E ora ei rei di Israel a bisa: \"Kohe Mikaias hib'é bèk serka Amon, e gobernadó di e stat, i serka Joas, rei su yu hòmber,"
18,26,"i bisa: 'Asina rei ta bisa: \"Pone e hòmber aki den prizon i aliment'é ku pan di aflikshon i awa di aflikshon te ora mi bolbe sano i salvo.\"'\""
18,27,"I Mikaias a bisa: \"Si di bèrdat bo bolbe sano i salvo, SEÑOR no a papia pa medio di mi.\" I el a bisa: \"Skucha, boso, pueblonan tur!\""
18,28,"Asina rei di Israel i Josafat, rei di Juda, a bai kontra Ramot-galaad."
18,29,"I rei di Israel a bisa Josafat: \"Lo mi disfrasá mi mes i bai den bataya, ma abo bisti bo paña di rei.\" Asina rei di Israel a disfrasá su mes, i nan a bai den bataya."
18,30,"Awor rei di Siria a ordená e kapitannan di su garoshinan, bisando: \"No bringa kontra chikitu ni grandi, sino solamente kontra rei di Israel.\""
18,31,"Asina a sosodé ku ora e kapitannan di e garoshinan a mira Josafat, nan a bisa: \"Ata rei di Israel!\" I nan a bira pa bringa kontra djé. Ma Josafat a dal un gritu i SEÑOR a yud'é, i Dios a desviá nan for di djé."
18,32,"E ora ei a sosodé ku ora e kapitannan di e garoshinan a mira ku no tabata rei di Israel, nan a bira bai i a stòp di pèrsiguié."
18,33,"I un hòmber a span su bog tira pa loko, i a alkansá rei di Israel nèt kaminda su armadura tabata hinká den otro. Asina el a bisa e koredó di garoshi: \"Bira bai bèk i sakami for di bataya, pasobra mi ta gravemente heridá.\""
18,34,"I e bataya tabata duru e dia ei, i rei di Israel a keda wantá règt den su garoshi dilanti di e sirionan te part'i atardi; i ora solo a baha el a muri."
19,1,"E ora ei Josafat, rei di Juda, a bolbe sano i salvo na su kas na Jerusalèm."
19,2,"I Jehú, yu hòmber di Hanani, e miradó, a sali pa kontr'é i a bisa rei Josafat: \"Bo mester yuda e malbado i stima esnan ku ta odia SEÑOR i asina trese rabia di SEÑOR riba bo mes?"
19,3,"Sinembargo, tin algu bon den bo, pasobra bo a kita e imagennan di Asera for di e tera i bo a dediká bo kurason pa buska Dios.\""
19,4,"Asina Josafat a biba na Jerusalèm i a bolbe sali meimei di e pueblo for di Beerseba te na e serunan di Efrain, i a trese nan bèk serka SEÑOR, e Dios di nan tatanan."
19,5,"I el a nombra huesnan den e tera den tur e statnan fortifiká di Juda, stat pa stat."
19,6,"I el a bisa e huesnan: \"Pensa bon kiko boso ta hasi, pasobra no ta pa hende boso ta huzga, sino pa SEÑOR, Kende ta huntu ku boso ora boso ta duna huisio."
19,7,"Pesei awor, laga e temor di SEÑOR ta riba boso; tene masha kuidou kiko boso ta hasi, pasobra SEÑOR nos Dios lo no tin parti den inhustisia, ni den distinshon di persona, ni den tumamentu di plaka pasá bou di mesa.\""
19,8,"I na Jerusalèm tambe Josafat a nombra algun di e levitanan i saserdotenan, i algun di e kabesnan di e kasnan di e tatanan di Israel, pa e huisio di SEÑOR i pa huzga pleitunan entre e habitantenan di Jerusalèm."
19,9,"E ora ei el a ordená nan, bisando: \"Asina boso mester hasi den e temor di SEÑOR, ku fieldat i di henter boso kurason."
19,10,"I ki ora ku kualke pleitu wòrdu presentá na boso dor di boso rumannan ku ta biba den nan statnan, entre sanger ku sanger, entre lei i mandamentu, statuto i ordenansa, boso mester spièrta nan, pa nan no keda kulpabel dilanti di SEÑOR, i pa furia no bin riba boso i boso rumannan. Asin'aki boso mester hasi i boso lo no ta kulpabel."
19,11,"\"I mira, sumosaserdote Amarias lo ta riba boso den tur loke tin di hasi ku SEÑOR; i Zebadias, yu hòmber di Ismael, gobernante di e kas di Juda, den tur loke tin di hasi ku rei. Tambe e levitanan lo ta ofisialnan dilanti di boso. Aktua desidido, i ku SEÑOR sea ku e hustu.\""
20,1,"Awor a sosodé ku despues di esaki e yu hòmbernan di Moab i e yu hòmbernan di Amon, huntu ku algun di e meunitanan, a bin pa hasi guera kontra Josafat."
20,2,"Anto algun hende a bin konta Josafat, bisando: \"Un multitut grandi ta biniendo kontra bo for di otro banda di laman, for di Siria, i mira, nan ta na Hazezon-tamar, esta, En-gadi.\""
20,3,"I Josafat a haña miedu i a disidí di buska SEÑOR, i a proklamá un yunamentu den henter Juda."
20,4,"Asina e pueblo di Juda a reuní huntu pa buska yudansa di SEÑOR; sí, nan a bin for di tur stat di Juda pa buska SEÑOR."
20,5,"E ora ei Josafat a bai para den e asamblea di Juda i Jerusalèm, den e kas di SEÑOR, dilanti di e plenchi nobo,"
20,6,"i el a bisa: \"O SEÑOR, e Dios di nos tatanan, no ta Abo ta Dios den e shelunan? I no ta Abo ta goberná riba tur e reinonan di e nashonnan? Poder i forsa ta den Bo man, asina ku ningun hende no por para kontra Bo."
20,7,"No ta Abo, O nos Dios, a kore ku e habitantenan di e tera aki for di dilanti di Bo pueblo Israel, i a dun'é na e desendientenan di Abraham, Bo amigu pa semper?"
20,8,"I nan a biba den djé, i a traha pa Bo un santuario ayanan pa Bo nòmber, bisando:"
20,9,"'Si maldat bin riba nos, òf spada, òf huisio, òf pestilensia, òf hamber, nos lo para dilanti di e kas aki i dilanti di Bo (pasobra Bo nòmber ta den e kas aki), i sklama na Bo den nos angustia, i Abo lo tende i libra nos.'"
20,10,"\"I awor, ata, e yu hòmbernan di Amon, Moab i Seru Seir, ku Bo no a pèrmití Israel invadí tempu ku nan a sali for di tera di Egipto (nan a kita pa nan i no a destruí nan),"
20,11,"mira kon nan ta paga nos bèk, dor di bin pa kore ku nos for di Bo poseshon ku Bo a duna nos komo un erensia."
20,12,"O nos Dios, lo Bo no huzga nan? Pasobra nos ta sin forsa dilanti di e multitut grandi aki ku ta bini kontra nos; ni nos no sa kiko pa hasi, ma nos wowo ta riba Bo.\""
20,13,"I henter Juda tabata pará dilanti di SEÑOR, ku nan yu chikitunan, nan esposanan i nan yunan."
20,14,"E ora ei meimei di e asamblea e Spiritu di SEÑOR a bin riba Jahaziel, yu hòmber di Zakarias, yu hòmber di Bènaia, yu hòmber di Jeiel, yu hòmber di Matanias, e levita di e yu hòmbernan di Asaf."
20,15,"I el a bisa: \"Skucha, henter Juda i habitantenan di Jerusalèm i rei Josafat: asina SEÑOR ta bisa boso: 'No tene miedu ni desmayá pa motibu di e multitut grandi aki, pasobra e bataya no ta di boso, ma di Dios."
20,16,"Mañan, baha bai kontra nan. Mira, nan lo subi pasa riba e subida di Sis, i boso lo haña nan kaminda e vaye ta kaba, promé ku yega na e desierto di Jeruel."
20,17,"Boso no tin mester di bringa den e bataya aki; stashoná boso mes, para i mira e salbashon di SEÑOR na boso fabor, O Juda i Jerusalèm.' No tene miedu ni desmayá; sali mañan pa enfrentá nan, pasobra SEÑOR ta ku boso.\""
20,18,"I Josafat a baha su kabes ku su kara te na suela, i henter Juda i e habitantenan di Jerusalèm a tira nan kurpa abou dilanti di SEÑOR, i a adorá SEÑOR."
20,19,"I e levitanan, for di e yu hòmbernan di e koatitanan i for di e yu hòmbernan di e koreitanan, a lanta para pa alabá e SEÑOR Dios di Israel, na bos masha fuerte mes."
20,20,"I nan a lanta mainta tempran i a sali bai na e desierto di Tekoa; i ora nan a sali bai, Josafat a para i a bisa: \"Skuchami, O Juda i habitantenan di Jerusalèm, pone boso konfiansa den SEÑOR boso Dios, i boso lo ta stablesí. Pone boso konfiansa den Su profetanan i prosperá.\""
20,21,"I ora ku el a konsultá ku e pueblo, el a apuntá esnan ku tabata kanta na SEÑOR i esnan ku tabata alab'E bistí na paña santu, mientras ku nan tabata sali dilanti di e ehérsito, bisando: \"Duna danki na SEÑOR, pasobra Su miserikòrdia ta pa semper.\""
20,22,"I ora nan a kuminsá kanta i alabá, SEÑOR a prepará atakenan di sorpresa kontra e yu hòmbernan di Amon, Moab i Seru Seir, kendenan a bin kontra Juda; asina nan a wòrdu derotá."
20,23,"Pasobra e yu hòmbernan di Amon i Moab a lanta kontra e habitantenan di Seru Seir i a destruí nan kompletamente, i ora nan a kaba ku e habitantenan di Seir, nan a yuda destruí otro."
20,24,"Ora Juda a yega na e toren di vigilansia den desierto, nan a wak den direkshon di e multitut; i mira, nan tur tabata kadaver bentá na suela; i ningun hende no a skapa."
20,25,"I ora Josafat i su pueblo a bin pa kohe nan botín, nan a haña hopi kos entre nan, inkluyendo merkansia, bistí i kosnan di balor ku nan a kohe pa nan mes, más ku nan por a karga. I tres dia largu nan tabata kohe botín, pasobra tabatin asina hopi."
20,26,"Anto riba e di kuater dia nan a reuní den e vaye di Beraka, pasobra aya nan a bendishoná SEÑOR. Pesei nan a yama e lugá ei \"Vaye di Beraka\" te dia djawe."
20,27,"I tur hòmber di Juda i Jerusalèm a bolbe ku Josafat na kabes, i a bai bèk na Jerusalèm ku goso, pasobra SEÑOR a hasi nan regosihá riba nan enemigunan."
20,28,"I nan a yega Jerusalèm na e kas di SEÑOR, ku arpa, salterio i tròmpèt."
20,29,"I e teror di Dios tabata riba tur e reinonan di e paisnan, ora nan a tende ku SEÑOR a bringa kontra e enemigunan di Israel."
20,30,"Asina e reino di Josafat tabatin pas, pasobra su Dios a dun'é sosiegu na tur banda."
20,31,"Awor Josafat a reina riba Juda. E tabatin trint'i sinku aña dia ku el a bira rei, i el a reina bint'i sinku aña na Jerusalèm. I nòmber di su mama tabata Azuba, yu muhé di Silhi."
20,32,"I el a kana den e kaminda di su tata Asa i no a apartá for di djé, i el a hasi bon den bista di SEÑOR."
20,33,"E lugánan haltu, sinembargo, no a wòrdu kitá; e pueblo ainda no a dirigí nan kurason na e Dios di nan tatanan."
20,34,"Awor e demas echonan di Josafat, di promé te delaster, mira, nan ta pará skirbí den e historia di Jehú, yu hòmber di Hanani, ku ta pará skirbí den Buki di e reinan di Israel."
20,35,"I despues di esaki Josafat, rei di Juda, a sera un aliansa ku Okozias, rei di Israel. El a hasi malu dor di hasi asina."
20,36,"Asina el a sera un aliansa kuné pa traha barkunan pa bai Tarsis, i nan a traha e barkunan na Ezion-geber."
20,37,"E ora ei Eliezer, yu hòmber di Dodava di Maresa, a profetisá kontra Josafat, bisando: \"Pasobra bo a sera un aliansa ku Okozias, SEÑOR a destruí bo trabounan.\" Asina e barkunan a kibra i no por a bai Tarsis."
21,1,"Anto Josafat a bai sosegá serka su tatanan i a wòrdu derá serka su tatanan den e stat di David, i su yu hòmber Joram a bira rei na su lugá."
21,2,"I e tabatin ruman hòmbernan, e yu hòmbernan di Josafat: Azarias, Jehiel, Zakarias, Azarias, Mikael i Sefatias. Tur esakinan tabata yu hòmber di Josafat, rei di Israel."
21,3,"I nan tata a duna nan hopi regalo di plata, oro i kosnan presioso, ku statnan fortifiká na Juda; ma e reino el a duna Joram, pasobra e tabata e primogénito."
21,4,"Awor ora Joram a tuma e reino di su tata ofer i a sigurá su posishon, el a mata tur su ruman hòmbernan ku spada, i tambe algun di e gobernantenan di Israel."
21,5,"Joram tabatin trint'i dos aña dia ku el a bira rei, i el a reina ocho aña na Jerusalèm."
21,6,"I el a kana den e kaminda di e reinan di Israel, meskos ku e kas di Akab a hasi, pasobra yu muhé di Akab tabata su esposa; i el a hasi malu den bista di SEÑOR."
21,7,"Sinembargo, SEÑOR no tabata kier a destruí e kas di David pa motibu di e aliansa ku El a sera ku David, komo ku El a primintí di duna é i su yu hòmbernan un lampi pa semper."
21,8,"Den su dianan Edòm a rebeldiá kontra e gobernashon di Juda, i a skohe un rei pa nan mes."
21,9,"E ora ei Joram a krusa bai ku su komandantenan i tur su garoshinan huntu kuné. I a sosodé ku el a lanta anochi i a mata e edomitanan ku tabata rondoná tantu é komo e komandantenan di e garoshinan."
21,10,"Asina Edòm tabata den rebeldia kontra Juda te dia djawe. Anto na mesun tempu Libna a rebeldiá kontra su gobernashon, pasobra el a bandoná e SEÑOR Dios di su tatanan."
21,11,"Ademas el a traha lugánan haltu den e serunan di Juda i a kousa ku e habitantenan di Jerusalèm a prostituí nan mes i a hasi Juda desviá."
21,12,"E ora ei a bin un karta p'é di profeta Elias, bisando: \"Asina SEÑOR Dios di bo tata David ta bisa: 'Pasobra bo no a kana den e kamindanan di bo tata Josafat i den e kamindanan di Asa, rei di Juda,"
21,13,"ma a kana den e kaminda di e reinan di Israel i a kousa ku Juda i e habitantenan di Israel a prostituí nan mes, meskos ku e kas di Akab a hasi, i tambe bo a mata bo ruman hòmbernan, bo mes famia, kendenan tabata mihó ku bo,"
21,14,"mira, SEÑOR ta bai kastigá bo pueblo, bo yu hòmbernan, bo esposanan i tur loke ta di bo ku un kalamidat grandi;"
21,15,"i abo lo sufri un enfermedat grave, un malesa di tripa, te ora ku, dia pa dia, bo tripa sali afó pa motibu di e malesa.'\""
21,16,"E ora ei SEÑOR a animá e spiritu di e filisteonan i e arabirnan, kendenan tabata biba na frontera di e etiopenan, kontra Joram;"
21,17,"i nan a bin kontra Juda, a invadié i a hiba tur loke ku nan a haña den e kas di rei, huntu ku su yu hòmbernan i su esposanan, asina ku no a ked'é ningun yu hòmber, sino Joakaz so, esun di mas chikitu di su yu hòmbernan."
21,18,"Asina ta ku despues di tur esaki, SEÑOR a afligié ku un malesa inkurabel den su tripa."
21,19,"Awor a sosodé ku den kurso di tempu, despues di dos aña, su tripa a bin afó pa motibu di su malesa i el a muri ku hopi doló. I su pueblo no a sende kandela p'é, manera nan a hasi pa su tatanan."
21,20,"E tabatin trint'i dos aña dia ku el a bira rei i el a reina ocho aña na Jerusalèm; i el a muri sin ku ningun hende a lamentá p'é, i nan a der'é den e stat di David, ma no den e tumbanan di e reinan."
22,1,"E ora ei e habitantenan di Jerusalèm a hasi Okozias, Joram su yu hòmber di mas chikitu, rei na su lugá, pasobra e trupa di hòmbernan ku a bin na e kampamentu huntu ku e arabirnan a mata tur e yu hòmbernan mas grandi. Asina Okozias, yu hòmber di Joram, rei di Juda, a kuminsá reina."
22,2,"Okozias tabatin bint'i dos aña dia ku el a bira rei, i el a reina un aña na Jerusalèm. I nòmber di su mama tabata Atalía, nieta di Omri."
22,3,"E tambe a kana den e kamindanan di e kas di Akab, pasobra su mama tabata su konsehera pa hasi maldat."
22,4,"I el a hasi malu den bista di SEÑOR, manera e kas di Akab, pasobra nan tabata su konseheronan despues di morto di su tata, pa su mes destrukshon."
22,5,"Tambe el a kana segun nan konseho i a bai ku Joram, yu hòmber di Akab, rei di Israel, pa hasi guera kontra Hazael, rei di Siria, na Ramot-galaad. Ma e sirionan a heridá Joram."
22,6,"Asina el a bin bèk na Jezreel, pa kura di e heridanan ku nan a kous'é na Ramot, ora ku el a bringa kontra Hazael, rei di Siria. I Okozias, yu hòmber di Joram, rei di Juda, a bai Jezreel pa bishitá Joram, yu hòmber di Akab, pasobra e tabata malu."
22,7,"Awor e destrukshon di Okozias tabata di Dios, ya ku el a bai serka Joram. Pasobra ora ku el a yega, el a sali bai ku Joram kontra Jehú, yu hòmber di Nimsi, kende SEÑOR a ungi pa kaba ku kas di Akab."
22,8,"I a sosodé ku ora Jehú tabata ehekutá huisio riba e kas di Akab, el a haña e prensnan di Juda i e yu hòmbernan di e ruman hòmbernan di Okozias ta sirbi Okozias, i el a mata nan."
22,9,"Tambe el a buska Okozias i nan a koh'é mientras ku e tabata skonde na Samaria; nan a tres'é serka Jehú, a mat'é i a der'é. Pasobra nan a bisa: \"E ta yu hòmber di Josafat, kende a buska SEÑOR ku henter su kurason.\" Asina no tabatin ningun hende di kas di Okozias pa retené e poder di e reino."
22,10,"Awor ora ku Atalía, mama di Okozias, a mira ku su yu hòmber tabata morto, el a lanta i a destruí henter e desendensia real di e kas di Juda."
22,11,"Ma Josabet, yu muhé di rei, a kohe Joas, yu hòmber di Okozias, i a sak'é na skondí for di den e yu hòmbernan di rei ku nan tabata bai mata i a pone é ku su yaya den e kamber di drumi. Asina Josabet, yu muhé di rei Joram, esposa di saserdote Joiada (pasobra e tabata ruman muhé di Okozias), a skond'é pa Atalía, pa e no mat'é."
22,12,"I Joas a keda seis aña skondí serka nan den e kas di Dios, mientras ku Atalía tabata reina riba e tera."
23,1,"Awor den e di shete aña Joiada a fortalesé su mes, i a tuma kapitannan di shennan: Azarias, yu hòmber di Joram, Ismael, yu hòmber di Johanan, Azarias, yu hòmber di Obed, Maaseias, yu hòmber di Adaia, i Elisafat, yu hòmber di Zikri, i nan a sera un aliansa kuné."
23,2,"I nan a rekoré henter Juda, a reuní e levitanan for di tur stat di Juda, i e kabesnan di e kasnan di e tatanan di Israel, i nan a bin Jerusalèm."
23,3,"E ora ei henter e asamblea a sera un aliansa ku rei den e kas di Dios. I Joiada a bisa nan: \"Mira, e yu hòmber di rei mester reina, manera SEÑOR a papia tokante di e yu hòmbernan di David."
23,4,"Esaki ta e kos ku boso mester hasi: un di tres parti di boso, di e saserdotenan i levitanan, ku ta bin riba dia di sabat, mester ta wardadó-di-porta,"
23,5,"i un di tres parti mester ta na e kas di rei, i un di tres parti na e Porta di Fundeshi; i henter e pueblo mester ta den e plenchinan di e kas di SEÑOR."
23,6,"Ma no laga ni un hende drenta e kas di SEÑOR ku eksepshon di e saserdotenan i e levitanan ku ta sirbi; eseinan por drenta, pasobra nan ta santu. I laga henter e pueblo kumpli ku e enkargo di SEÑOR."
23,7,"I e levitanan mester para rònt di rei, kada hòmber ku su armanan den su man; i ken ku drenta e kas mester wòrdu matá. Asina keda serka rei ora ku e drenta i ora ku e sali.\""
23,8,"Asina e levitanan i henter Juda a hasi konforme tur loke saserdote Joiada a ordená. I kada un di nan a reuní su hòmbernan ku mester a subi warda riba dia di sabat, huntu ku esnan ku tabata baha warda riba dia di sabat, pasobra saserdote Joiada no a duna ningun di e divishonnan liber."
23,9,"Anto saserdote Joiada a duna e kapitannan di shennan e lansanan i e eskudonan grandi i chikitu ku tabata di rei David, ku tabata den e kas di Dios."
23,10,"I el a stashoná henter e pueblo, kada hòmber ku su arma den su man, for di banda drechi di e kas te na banda robes di e kas, banda di e altar i banda di e kas, tur rònt di rei."
23,11,"E ora ei nan a trese e yu hòmber di rei pafó, a pone e korona riba su kabes, a dun'é e testimonio i a hasié rei. I Joiada ku su yu hòmbernan a ungié i a bisa: \"Biba rei!\""
23,12,"Ora ku Atalía a tende e boroto di e pueblo ku tabata kore i elogiá rei, el a bin serka e pueblo den e kas di SEÑOR."
23,13,"I el a wak, i mira, rei tabata pará banda di su pilar na e entrada, i e kapitannan i e tokadónan di tròmpèt tabata banda di rei. I tur e hendenan di e tera tabata regosihá i tabata toka tròmpèt, i e kantadónan ku nan instrumèntnan di muzik tabata dirigí e alabansa. E ora ei Atalía a sker su pañanan i a bisa: \"Traishon! Traishon!\""
23,14,"I saserdote Joiada a laga e kapitannan di shennan ku a wòrdu nombrá riba e ehérsito sali, i el a bisa nan: \"Tres'é pafó meimei di e filanan; i ken ku siguié, laga mat'é ku spada.\" Pasobra e saserdote a bisa: \"No mat'é den e kas di SEÑOR.\""
23,15,"Asina nan a gar'é, i ora ku el a yega na entrada di e Porta di Kabai di e kas di rei, nan a mat'é ayanan."
23,16,"E ora ei Joiada a sera un aliansa entre su mes i henter e pueblo i rei, ku nan lo ta e pueblo di SEÑOR."
23,17,"I henter e pueblo a bai na e kas di Baal i a bash'é abou; i nan a kibra su altarnan i su imagennan na pida-pida, i a mata Matan, e saserdote di Baal, dilanti di e altarnan."
23,18,"Ademas, Joiada a pone e trabounan di e kas di SEÑOR bou di outoridat di e saserdotenan levítiko, kendenan David a nombra riba e kas di SEÑOR, pa ofresé e ofrendanan kimá di SEÑOR, manera ta pará skirbí den e lei di Moisés--ku goso i kantamentu segun e òrdu di David."
23,19,"I el a stashoná e wardadónan-di-porta di e kas di SEÑOR, asina ku ningun hende, ku di kualke manera tabata impuru, no por a drenta."
23,20,"I el a reuní e kapitannan di shennan, e hendenan di noblesa, e gobernantenan di e pueblo, i henter e pueblo di e tera; i el a trese rei for di e kas di SEÑOR i a pasa pa e porta ariba bin na kas di rei. I nan a pone rei sinta riba e trono real."
23,21,"Asina henter e pueblo di e tera a regosihá i e stat a keda trankil, pasobra nan a mata Atalía ku spada."
24,1,"Joas tabatin shete aña dia ku el a bira rei, i el a reina kuarenta aña na Jerusalèm; nòmber di su mama tabata Sibia di Beerseba."
24,2,"I Joas a hasi bon den bista di SEÑOR tur e dianan di e saserdote Joiada."
24,3,"I Joiada a tuma dos esposa p'é, i el a engendrá yu hòmbernan i yu muhénan."
24,4,"Awor a sosodé ku despues di esaki Joas a disidí di restorá e kas di SEÑOR."
24,5,"I el a reuní e saserdotenan i levitanan, i a bisa nan: \"Sali bai na e statnan di Juda i kolektá plaka for di henter Israel pa drecha e kas di boso Dios tur aña, i hasi e asunto aki lihé.\" Ma e levitanan no a aktua lihé."
24,6,"Asina rei a manda yama sumosaserdote Joiada i a bis'é: \"Pakiko bo no a pèrkurá pa e levitanan trese for di Juda i for di Jerusalèm e impuesto ku Moisés, e sirbidó di SEÑOR, a imponé riba e kongregashon di Israel, pa e tènt di testimonio?\""
24,7,"Pasobra e yu hòmbernan di e mal muhé Atalía a kibra drenta e kas di Dios i asta a uza e artíkulonan santu di e kas di SEÑOR pa e Baalnan."
24,8,"Asina rei a ordená i nan a traha un kaha i a pon'é pafó, banda di porta di e kas di SEÑOR."
24,9,"I nan a hasi un proklamashon na Juda i Jerusalèm pa trese pa SEÑOR e impuesto ku Moisés, e sirbidó di Dios, a imponé riba Israel den desierto."
24,10,"I tur e ofisialnan i henter e pueblo a regosihá i a trese nan impuesto i a tir'é den e kaha te ora ku nan tur a kaba di duna."
24,11,"I a sosodé ku ki ora ku e levitanan a trese e kaha serka e ofisial di rei, i esakinan a mira ku tabatin hopi plaka aden, e eskriba di rei i e ofisial di e sumosaserdote tabata bin hasi e kaha bashí, i koh'é pon'é bèk na su lugá. Asina nan tabata hasi tur dia i tabata kolektá hopi plaka."
24,12,"I rei i Joiada a duna esaki na esnan ku tabata hasi e trabou di sirbishi di e kas di SEÑOR; i nan a kontratá mèslá i karpinté pa restorá e kas di SEÑOR, i tambe hende ku tabata sa traha ku heru i bròns pa drecha e kas di SEÑOR."
24,13,"Asina e trahadónan a traha, i e trabou di e drechamentu a progresá den nan man; i nan a restorá e kas di Dios segun su diseño original i a fortifik'é."
24,14,"I ora nan a kaba, nan a trese e plaka ku a resta dilanti di rei i Joiada; i kuné nan a traha artíkulonan-di-uzo pa e kas di SEÑOR, artíkulonan-di-uzo pa e sirbishi i pa e ofrenda kimá, i weanan i artíkulonan-di-uzo di oro i di plata. I nan a ofresé ofrendanan kimá den e kas di SEÑOR kontinuamente, tur e dianan di Joiada."
24,15,"Awor, ora Joiada a alkansá un edat avansá el a muri; e tabatin shent'i trinta aña dia ku el a muri."
24,16,"I nan a der'é den e stat di David entre e reinan, pasobra el a hasi loke ta bon den Israel i na Dios i Su kas."
24,17,"Ma despues di morto di Joiada e ofisialnan di Juda a bin i a bùig dilanti di rei, i rei a skucha nan."
24,18,"I nan a bandoná e kas di SEÑOR, e Dios di nan tatanan, i a sirbi e imagennan di Asera i e ídolonan; asina furia a bin riba Juda i Jerusalèm pa motibu di e kulpa di nan aki."
24,19,"Sinembargo, SEÑOR a manda profetanan serka nan pa trese nan bèk serka SEÑOR; maske nan a duna testimonio kontra nan, nan no kier a tende."
24,20,"E ora ei e Spiritu di Dios a bin riba Zakarias, yu hòmber di saserdote Joiada; i el a bai para dilanti di e pueblo i a bisa nan: \"Asina Dios a bisa: 'Pakiko boso ta transgresá e mandamentunan di SEÑOR i no ta prosperá? Pasobra boso a bandoná SEÑOR, E tambe a bandoná boso.'\""
24,21,"Asina nan a konspirá kontra djé i riba òrdu di rei nan a piedr'é mat'é den e plenchi di e kas di SEÑOR."
24,22,"Asina rei Joas no a kòrda e kariño ku su tata Joiada a mustr'é, ma el a mata su yu hòmber. I ora Zakarias tabata muriendo, el a bisa: \"Ku SEÑOR mira i tuma vengansa!\""
24,23,"Awor a sosodé ku na kuminsamentu di aña e ehérsito di e sirionan a bin kontra djé; i nan a bin Juda i Jerusalèm, a destruí tur e ofisialnan di e pueblo for di meimei di e pueblo, i a manda tur nan botín pa rei di Damasko."
24,24,"Di bèrdat e ehérsito di e sirionan a bin ku un kantidat chikitu di hòmber; tòg SEÑOR a entregá un ehérsito masha grandi den nan man, pasobra nan a bandoná SEÑOR, e Dios di nan tatanan. Asina nan a ehekutá huisio kontra Joas."
24,25,"I ora nan a bai lagu'é (pasobra nan a lagu'é hopi malu), su mes sirbidónan a konspirá kontra djé pa motibu di e sanger di e yu hòmber di saserdote Joiada, i a mat'é riba su kama. Asina el a muri, i nan a der'é den e stat di David, ma nan no a der'é den e tumbanan di e reinan."
24,26,"Awor esakinan ta esnan ku a konspirá kontra djé: Zabad, yu hòmber di Simeat e muhé amonita, i Jozabad, yu hòmber di Simrit e muhé moabita."
24,27,"Tokante di su yu hòmbernan, i e hopi profesianan kontra djé, i e drechamentu di e kas di Dios, mira, nan ta pará skirbí den e relatonan di e Buki di reinan. Anto su yu hòmber Amasias a bira rei na su lugá."
25,1,"Amasias tabatin bint'i sinku aña dia ku el a bira rei, i el a reina bint'i nuebe aña na Jerusalèm. I nòmber di su mama tabata Joadan di Jerusalèm."
25,2,"I el a hasi bon den bista di SEÑOR, ounke no ku henter su kurason."
25,3,"Awor a sosodé ku asina ku e reino tabata firme den su man, el a mata su sirbidónan ku a mata su tata e rei."
25,4,"Sinembargo, e no a laga mata nan yunan, ma a hasi manera ta pará skirbí den e lei den e buki di Moisés, ku SEÑOR a ordená, bisando: \"Tatanan no mester wòrdu matá pa motibu di yu hòmbernan, ni yu hòmbernan no mester wòrdu matá pa motibu di tatanan; ma kada un mester wòrdu matá pa su mes piká.\""
25,5,"Ademas, Amasias a reuní Juda i a nombra nan segun e kasnan di nan tatanan, bou di komandantenan di milnan i komandantenan di shennan, den henter Juda i Benjamin; i el a hasi un konteo di esnan for di binti aña p'ariba, i el a haña ku nan tabata tres shen mil hòmber skohí, kapas pa bai guera i pa uza lansa i eskudo."
25,6,"Tambe el a kontratá shen mil guerero balente for di Israel pa shen talento di plata."
25,7,"Ma un hòmber di Dios a bin serka djé i a bisa: \"O rei, no laga e ehérsito di Israel bai ku bo, pasobra SEÑOR no ta ku Israel, ni ku ningun di e yu hòmbernan di Efrain."
25,8,"Ma si bo ta bai tòg, bai numa. Sea fuerte den bataya; sinembargo, Dios lo hasibo kai dilanti di e enemigu, pasobra Dios tin poder pa yuda i pa hasi hende kai.\""
25,9,"I Amasias a bisa e hòmber di Dios: \"Ma kiko ta para di e shen talento ku mi a duna e trupanan di Israel?\" I e hòmber di Dios a kontestá: \"SEÑOR tin muchu mas ku esaki pa dunabo.\""
25,10,"E ora ei Amasias a apartá e trupanan ku a bin serka djé for di Efrain, i a manda nan bai kas; asina nan rabia a kima kontra Juda i nan a bolbe kas masha rabiá mes."
25,11,"Awor Amasias a fortalesé su mes, i a guia su pueblo i a bai na e Vaye di Salu, i a mata dies mil di e yu hòmbernan di Seir."
25,12,"Tambe e yu hòmbernan di Juda a kapturá dies mil hòmber bibu, a hiba nan riba tòp di e baranka i a tira nan for di tòp di e baranka, asina ku nan tur a spat na pida-pida."
25,13,"Ma e trupanan ku Amasias a manda bèk, asina ku nan no a bai bataya kuné, a plùnder e statnan di Juda, for di Samaria te na Bèt-horon, i a mata tres mil hende i a kohe hopi botín."
25,14,"Awor a sosodé ku ora Amasias a bolbe, despues di a mata e edomitanan, el a trese e diosnan di e yunan di Seir, a lanta nan komo su diosnan, a bùig te na suela nan dilanti i a kima sensia pa nan."
25,15,"E ora ei e rabia di SEÑOR a kima kontra Amasias, i El a manda un profeta serka djé ku a bis'é: \"Pakiko bo a buska e diosnan di e pueblo ku no a libra nan mes pueblo for di bo man?\""
25,16,"I a sosodé ku mientras ku e profeta tabata papia kuné, rei a bis'é: \"Nos a nombrabo komo konsehero di rei? Stòp! Pakiko bo mester wòrdu matá?\" E ora ei e profeta a stòp i a bisa: \"Mi sa ku Dios tin plan pa destruíbo, pasobra bo a hasi e kos aki, i no a skucha mi konseho.\""
25,17,"E ora ei Amasias, rei di Juda, a tuma konseho i a manda rospondi pa Joas, yu hòmber di Joakaz, yu hòmber di Jehú, rei di Israel, bisando: \"Bin, laga nos enfrentá otro.\""
25,18,"I Joas, rei di Israel, a manda rospondi pa Amasias, rei di Juda, bisando: \"E mata di sumpiña ku tabata na Líbano a manda rospondi pa e palu di seda ku tabata na Líbano, bisando: 'Duna bo yu muhé na mi yu hòmber komo esposa.' Ma a pasa un bestia di mondi ku tabata na Líbano, i esaki a trapa e mata di sumpiña."
25,19,"Bo a bisa: 'Mira, bo a derotá Edòm.' I bo kurason a bira orguyoso ku gabamentu. Awor keda kas; pasobra pakiko lo bo buska problema asina ku abo, sí, abo, lo kai, i Juda huntu ku bo?\""
25,20,"Ma Amasias no kier a tende, pasobra esaki tabata di Dios, pa E por a entregá nan den man di Joas, pasobra nan a buska e diosnan di Edòm."
25,21,"Asina Joas, rei di Israel, a bai, i é ku Amasias, rei di Juda, a enfrentá otro na Bèt-semes, ku tabata pertenesé na Juda."
25,22,"I Juda a wòrdu derotá dor di Israel, i nan a hui bai, kada un pa su tènt."
25,23,"E ora ei Joas, rei di Israel, a kapturá Amasias, rei di Juda, yu hòmber di Joas, yu hòmber di Joakaz, na Bèt-semes, i a hib'é Jerusalèm i a basha e muraya di Jerusalèm abou, for di e Porta di Efrain te na e Porta di Skina, kuater shen kodo."
25,24,"I el a kohe tur e oro i plata, i tur e artíkulonan-di-uzo ku a wòrdu hañá den e kas di Dios serka Obed-edòm, i e tesoronan di e kas di rei, tambe e rehennan, i a bolbe Samaria."
25,25,"I Amasias, yu hòmber di Joas, rei di Juda, a biba diesinku aña despues di morto di Joas, yu hòmber di Joakaz, rei di Israel."
25,26,"Awor e demas echonan di Amasias, for di promé te delaster, mira, nan no ta pará skirbí den e Buki di e reinan di Juda i di Israel?"
25,27,"I for di tempu ku Amasias a bira lomba pa SEÑOR, nan a traha kòmplòt kontra djé na Jerusalèm, i el a hui bai Lakis; ma nan a bai su tras te na Lakis i a mat'é ayanan."
25,28,"Anto nan a tres'é riba kabai i a der'é serka su tatanan den e stat di Juda."
26,1,"I henter e pueblo di Juda a tuma Uzias, kende tabatin dieseis aña, i a hasié rei na lugá di su tata Amasias."
26,2,"El a konstruí Elot i a debolbé esaki na Juda, despues ku rei a bai sosegá serka su tatanan."
26,3,"Uzias tabatin dieseis aña dia ku el a bira rei, i el a reina sinkuent'i dos aña na Jerusalèm; i nòmber di su mama tabata Jekolias, di Jerusalèm."
26,4,"I el a hasi bon den bista di SEÑOR, konforme tur loke su tata Amasias a hasi."
26,5,"I el a sigui buska Dios den e dianan di Zakarias, kende tabatin komprendementu dor di vishon di Dios; i tanten ku el a buska SEÑOR, Dios a hasié prosperá."
26,6,"Awor el a sali i a hasi guera kontra e filisteonan, i a tumba e muraya di Gat, e muraya di Jabnia i e muraya di Asdod; i el a traha statnan den e besindario di Asdod i meimei di e filisteonan."
26,7,"I Dios a yud'é kontra e filisteonan, i kontra e arabirnan ku tabata biba na Gur-baal, i kontra e meunitanan."
26,8,"E amonitanan tambe tabata paga Uzias tributo, i su fama a plama te na e frontera di Egipto, pasobra el a bira masha fuerte mes."
26,9,"Ademas, Uzias a traha torennan den Jerusalèm na e Porta di Skina, na e Porta di Vaye, i na e skinanan; i el a fortifiká nan."
26,10,"I el a traha torennan den desierto i a koba hopi pos, pasobra e tabatin hopi bestia di kria, tantu den vaye komo den sabana. Tambe e tabatin hende pa plug i pa traha den kunuku di wendrùif den e serunan i e kunukunan fértil, pasobra e tabata stima e tera."
26,11,"Ademas, Uzias tabatin un ehérsito kla pa bataya ku tabata drenta bataya den divishon segun nan kantidat, ku Jeiel, e eskriba, i Maaseias, e ofisial, a mobilisá bou di guia di Hananias, un di e ofisialnan di rei."
26,12,"E kantidat total di e kabesnan di e kasnan di e guereronan balente tabata dos mil seis shen."
26,13,"I bou di nan guia tabatin un ehérsito poderoso di tres shent'i shete mil sinku shen hòmber, ku por a bringa ku gran poder, pa yuda rei kontra e enemigu."
26,14,"Ademas, Uzias a prepará pa henter e ehérsito eskudo, lansa, hèlm, armadura di guera, bog i piedra pa slenger."
26,15,"I na Jerusalèm el a traha mashinnan di guera, inventá dor di hòmbernan eksperto, pa wòrdu poní riba e torennan i na e skinanan, pa por tira flecha i piedra grandi. Asina su fama a plama hopi leu, pasobra el a wòrdu yudá maraviyosamente te ora ku el a bira fuerte."
26,16,"Ma ora ku el a bira fuerte, su kurason a bira asina orguyoso ku el a aktua korumpí, i el a bira infiel na SEÑOR su Dios, pasobra el a drenta e tèmpel di SEÑOR pa kima sensia riba e altar di sensia."
26,17,"E ora ei saserdote Azarias a drenta su tras i huntu kuné ochenta saserdote di SEÑOR, hòmbernan balente."
26,18,"I nan a oponé rei Uzias i a bis'é: \"No ta tokabo, Uzias, pa kima sensia na SEÑOR, ma na e saserdotenan, e yu hòmbernan di Aaron, ku ta konsagrá pa kima sensia. Sali for di e santuario, pasobra bo tabata infiel, i lo no tin onor di SEÑOR Dios.\""
26,19,"Ma Uzias, ku un wea-pa-sensia den su man, tabata mashá rabiá; i mientras ku e tabata mashá rabiá ku e saserdotenan, lepra a sali na su frenta den bista di e saserdotenan den e kas di SEÑOR, banda di e altar di sensia."
26,20,"I sumosaserdote Azarias i tur e saserdotenan a wak é, i mira, e tabata leproso na su frenta; i nan a pura sak'é for di einan; i e mes tambe a pura pa sali, pasobra SEÑOR a kastigu'é."
26,21,"I rei Uzias tabata un leproso te dia di su morto; i e tabata biba den un kas separá, siendo un leproso, pasobra el a keda ekskluí for di e kas di SEÑOR. I su yu hòmber Jotam tabata enkargá ku e kas di rei i tabata huzga e pueblo di e tera."
26,22,"Awor e demas echonan di Uzias, e promé te delaster, profeta Isaias, yu hòmber di Amos, a skirbi."
26,23,"Asina Uzias a bai sosegá serka su tatanan, i nan a der'é serka su tatanan den e kunuku di e graf ku tabata pertenesé na e reinan, pasobra nan a bisa: \"E ta un leproso.\" I su yu hòmber Jotam a bira rei na su lugá."
27,1,"Jotam tabatin bint'i sinku aña dia ku el a bira rei, i el a reina dieseis aña na Jerusalèm. I nòmber di su mama tabata Jerusa, yu muhé di Sadok."
27,2,"I el a hasi bon den bista di SEÑOR, konforme tur loke su tata Uzias a hasi; sinembargo, e no a drenta den e tèmpel di SEÑOR. Ma e pueblo a sigui aktua korumpí."
27,3,"El a traha e porta ariba di e kas di SEÑOR, i el a traha hopi riba e muraya di Ofel."
27,4,"Ademas, el a traha statnan den e serunan di Juda, i den e mondinan el a traha fòrtinan i torennan."
27,5,"Tambe el a bringa kontra e rei di e amonitanan i a triunfá riba nan, asina ku durante di e aña ei e amonitanan a dun'é shen talento di plata, dies mil koro di trigo i dies mil di puspas. Tambe e amonitanan a pagu'é e kantidat aki den e di dos i e di tres aña."
27,6,"Asina Jotam a bira poderoso, pasobra el a kana korekto dilanti di SEÑOR su Dios."
27,7,"Awor e demas echonan di Jotam, esta, tur su gueranan i su echonan, mira, nan ta pará skirbí den e Buki di reinan di Israel i Juda."
27,8,"E tabatin bint'i sinku aña dia ku el a bira rei, i el a reina dieseis aña na Jerusalèm."
27,9,"I Jotam a bai sosegá serka su tatanan, i nan a der'é den e stat di David; i su yu hòmber Akaz a bira rei na su lugá."
28,1,"Akaz tabatin binti aña dia ku el a bira rei, i el a reina dieseis aña na Jerusalèm; i e no a hasi bon den bista di SEÑOR, manera su tata David a hasi."
28,2,"Ma el a kana den e kamindanan di e reinan di Israel; tambe el a traha imagennan bashá pa e Baalnan."
28,3,"Ademas, el a kima sensia den e vaye di Bèn-hinom, i a kima su yu hòmbernan den kandela, konforme e abominashonnan di e nashonnan ku SEÑOR a kore kuné for di dilanti di e yunan di Israel."
28,4,"I el a ofresé sakrifisio i a kima sensia riba e lugánan haltu, riba e serunan, i bou di tur palu bèrdè."
28,5,"Pesei, SEÑOR su Dios a entregu'é den man di rei di Siria; i nan a derot'é i a hiba for di djé un gran kantidat di katibu, i a hiba nan Damasko. I tambe el a wòrdu entregá den man di rei di Israel, kende a derot'é ku un matansa grandi."
28,6,"Pasobra den un solo dia Peka, yu hòmber di Remalias, a mata shent'i binti mil na Juda, tur hòmbernan balente, pasobra nan a bandoná e SEÑOR Dios di nan tatanan."
28,7,"I Zikri, un hòmber poderoso di Efrain, a mata Maaseias, yu hòmber di rei, i Azrikam, e mayordomo di e kas, i Elkana, e di dos despues di rei."
28,8,"I e yunan di Israel a hiba komo katibu for di nan rumannan: dos shen mil muhé, yu hòmbernan i yu muhénan; tambe nan a kohe un kantidat grandi di botín for di nan, i a hiba e botín na Samaria."
28,9,"Ma ayanan tabatin un profeta di SEÑOR ku tabata yama Oded; i el a sali pa bai kontra ku e ehérsito ku tabata yega Samaria i a bisa nan: \"Mira, pasobra SEÑOR, e Dios di boso tatanan, tabata rabiá ku Juda, El a entregá nan den boso man, i boso a mata nan den un rabia ku a yega te na shelu."
28,10,"I awor boso tin intenshon di someté e hendenan di Juda i Jerusalèm komo esklabu hòmber i muhé. Di bèrdat, boso mes no tin kulpa dilanti di SEÑOR boso Dios?"
28,11,"Pesei anto, skuchami i debolbé e katibunan ku boso a kapturá for di boso rumannan, pasobra e rabia ardiente di SEÑOR ta kontra boso.\""
28,12,"E ora ei algun di e kabesantenan di e yunan di Efrain--Azarias, yu hòmber di Johanan, Berekias, yu hòmber di Mesilemot, Jehizkias, yu hòmber di Salum, i Amasa, yu hòmber di Hadlai--a lanta kontra esnan ku tabata bin for di bataya,"
28,13,"i a bisa nan: \"Boso no mester trese e katibunan akinan, pasobra boso propósito ta pa trese kulpa riba nos kontra SEÑOR, dor di oumentá nos pikánan i nos kulpa; pasobra nos kulpa ta grandi, asina ku Su rabia ardiente ta kontra Israel.\""
28,14,"Asina e hòmbernan armá a laga e katibunan i e botín dilanti di e ofisialnan i henter e asamblea."
28,15,"E ora ei e hòmbernan ku tabata apuntá na nan nòmber a lanta, a kohe e katibunan, i for di e botín nan a bisti tur esnan ku tabata sunú; i nan a duna nan paña i sandalia, a duna nan di kome i di bebe, a ungi nan ku zeta, a pone tur di nan ku tabata debil riba buriku, i a hiba nan Jeriko, e stat di palma, serka nan rumannan; despues nan a bolbe Samaria."
28,16,"Na e tempu ei rei Akaz a manda buska yudansa serka e reinan di Asiria."
28,17,"Pasobra atrobe e edomitanan a bin ataká Juda, i a hiba katibunan."
28,18,"E filisteonan tambe a invadí e statnan di e vayenan i di Negèv di Juda, i a kohe Bèt-semes, Ajalon, Gederot, i Soko ku su pueblitonan, Timna ku su pueblitonan i Gimzo ku su pueblitonan; i nan a keda biba ayanan."
28,19,"Pasobra SEÑOR a umiyá Juda pa motibu di Akaz, rei di Israel, pasobra el a promové maldat den Juda i tabata masha infiel na SEÑOR."
28,20,"Asina Tiglat-pileser, rei di Asiria, a bin kontra djé i a afligié, enbes di fortales'é."
28,21,"I Akaz a tuma un porshon for di e kas di SEÑOR i for di e palasio di rei i di e prensnan, i a duna esaki na rei di Asiria; ma esaki no a yud'é."
28,22,"Awor den e tempu di su angustia e mesun rei Akaz aki a bira mas infiel ainda na SEÑOR."
28,23,"Pasobra el a ofresé sakrifisio na e diosnan di Damasko ku a derot'é, i a bisa: \"Pasobra e diosnan di e reinan di Siria a yuda nan, lo mi ofresé sakrifisio na nan, pa nan yudami.\" Ma nan a bira su ruina i ruina pa henter Israel."
28,24,"Ademas, ora ku Akaz a rekohé e artíkulonan-di-uzo di e kas di Dios, el a kòrta e artíkulonan-di-uzo di e kas di Dios na pida-pida; i el a sera e portanan di e kas di SEÑOR, i a traha altarnan pa su mes den tur skina di Jerusalèm."
28,25,"I den tur stat di Juda el a traha lugánan haltu pa kima sensia na otro diosnan, i a proboká SEÑOR, e Dios di su tatanan, na rabia."
28,26,"Awor e restu di su echonan i tur su kamindanan, for di promé te delaster, mira, nan ta pará skirbí den e Buki di reinan di Juda i Israel."
28,27,"Asina Akaz a bai sosegá serka su tatanan, i nan a der'é den stat, den Jerusalèm, pasobra nan no a hib'é den e tumbanan di e reinan di Israel; i su yu hòmber Ezekias a reina na su lugá."
29,1,"Ezekias a bira rei tempu ku e tabatin bint'i sinku aña; i el a reina bint'i nuebe aña na Jerusalèm. I nòmber di su mama tabata Abias, yu muhé di Zakarias."
29,2,"I el a hasi bon den bista di SEÑOR, konforme tur loke su tata David a hasi."
29,3,"Den e promé aña di su reinado, den e promé luna, el a habri e portanan di e kas di SEÑOR i a drecha nan."
29,4,"I el a trese e saserdotenan i e levitanan, i a reuní nan riba e plenchi parti pariba."
29,5,"E ora ei el a bisa nan: \"Skuchami, O levitanan. Konsagrá boso mes awor i konsagrá e kas di SEÑOR, e Dios di boso tatanan, i saka tur e impuresa for di e lugá santu."
29,6,"Pasobra nos tatanan tabata infiel i a hasi malu den bista di SEÑOR nos Dios, i a bandon'E, i a bira nan kara for di e lugá-di-biba di SEÑOR, i a bira nan lomba."
29,7,"Tambe nan a sera e portanan di veranda i a paga e lampinan, i no a kima sensia ni ofresé ofrenda kimá den e lugá santu na e Dios di Israel."
29,8,"Pesei e furia di SEÑOR tabata kontra Juda i Jerusalèm, i El a hasi nan un opheto di teror, di horor, i di bofon, manera boso ta mira ku boso mes wowo."
29,9,"Pasobra, mira, nos tatanan a muri pa medio di spada i nos yu hòmbernan, nos yu muhénan i nos esposanan ta den koutiverio pa motibu di esaki."
29,10,"Awor ta den mi kurason pa sera un aliansa ku SEÑOR Dios di Israel, pa Su rabia ardiente kita for di riba nos."
29,11,"Mi yu hòmbernan, no sea negligente awor, pasobra SEÑOR a skohe boso pa para Su dilanti, pa sirbiE, i pa ta Su sirbidónan i pa kima sensia.\""
29,12,"E ora ei e levitanan a lanta para: Mahat, yu hòmber di Amasai, i Joel, yu hòmber di Azarias, for di e yu hòmbernan di e koatitanan; i for di e yu hòmbernan di Merari: Kis, yu hòmber di Abdi, i Azarias, yu hòmber di Jehalelel; i for di e gersonitanan: Joa, yu hòmber di Zima, i Edén, yu hòmber di Joa;"
29,13,"i for di e yu hòmbernan di Elizafan: Simri i Jeiel; i for di e yu hòmbernan di Asaf: Zakarias i Matanias;"
29,14,"i for di e yu hòmbernan di Heman: Jehiel i Simei; i for di e yu hòmbernan di Jedutun: Semaias i Uziel."
29,15,"I nan a reuní nan ruman hòmbernan, a konsagrá nan mes, i a drenta pa purifiká e kas di SEÑOR, konforme e mandamentu di rei, pa medio di e palabranan di SEÑOR."
29,16,"Asina e saserdotenan a drenta den e parti paden di e kas di SEÑOR pa purifik'é, i tur kos impuru ku nan a haña den e tèmpel di SEÑOR, nan a saka pafó den e plenchi di e kas di SEÑOR. Anto e levitanan a tuma esaki pa kargu'é hiba na e Vaye di Kedron."
29,17,"Awor nan a kuminsá e konsagrashon riba e promé dia di e promé luna, i riba e di ocho dia di luna nan a drenta e veranda di SEÑOR. Anto nan a konsagrá e kas di SEÑOR den ocho dia, i a kaba riba e di dieseis dia di e promé luna."
29,18,"E ora ei nan a drenta bai serka rei Ezekias i a bisa: \"Nos a purifiká henter e kas di SEÑOR, e altar di ofrenda kimá ku tur su artíkulonan-di-uzo, i e mesa di e pan di proposishon ku tur su artíkulonan-di-uzo."
29,19,"Ademas, tur e artíkulonan-di-uzo ku rei Akaz a pone un banda durante di su reinado den su infieldat, nos a prepará i konsagrá; i mira, nan ta dilanti di e altar di SEÑOR.\""
29,20,"Anto rei Ezekias a lanta tempran i a reuní e prensnan di e stat i a bai na e kas di SEÑOR."
29,21,"I nan a trese shete bishé machu, shete karné chubatu, shete lamchi, i shete kabritu chubatu pa un ofrenda pa piká pa e reino, pa e santuario, i pa Juda. I el a ordená e saserdotenan, e yu hòmbernan di Aaron, pa ofresé nan riba e altar di SEÑOR."
29,22,"Asina nan a mata e bishénan machu, i e saserdotenan a kohe e sanger i a sprèngu'é riba e altar. Tambe nan a mata e karnénan chubatu i a sprèngu e sanger riba e altar; nan a mata e lamchinan tambe i a sprèngu e sanger riba e altar."
29,23,"Despues nan a trese e kabritunan chubatu pa e ofrenda pa piká dilanti di rei i e asamblea, i nan a pone nan man riba nan."
29,24,"I e saserdotenan a mata nan i a purifiká e altar ku nan sanger pa hasi ekspiashon pa henter Israel, pasobra rei a ordená e ofrenda kimá i e ofrenda pa piká pa henter Israel."
29,25,"E ora ei el a stashoná e levitanan den e kas di SEÑOR ku simbal, ku arpa i ku salterio, konforme e mandamentu di David, di Gad, e miradó di rei, i di profeta Natan; pasobra e mandamentu a bin di SEÑOR pa medio di Su profetanan."
29,26,"I e levitanan a para ku e instrumèntnan di muzik di David, i e saserdotenan ku tròmpèt."
29,27,"Anto Ezekias a duna òrdu pa ofresé e ofrenda kimá riba e altar. Ora ku e ofrenda kimá a kuminsá, e kantika na SEÑOR tambe a kuminsá ku tròmpèt, akompañá pa e instrumèntnan di David, rei di Israel."
29,28,"Mientras ku henter e asamblea tabata adorá Dios, e kantadónan tambe tabata kanta i e tròmpètnan tabata zona; tur esaki a sigui te ora ku e ofrenda kimá a tèrminá."
29,29,"Awor ora ku e ofrenda kimá a tèrminá, rei i tur esnan ku tabata presente huntu kuné a bùig te na suela i a adorá Dios."
29,30,"Ademas, rei Ezekias i e ofisialnan a ordená e levitanan pa kanta alabansa na SEÑOR ku e palabranan di David i Asaf, e miradó. Asina nan a kanta alabansa ku goso, i a bùig te na suela i a adorá Dios."
29,31,"E ora ei Ezekias a kontestá i a bisa: \"Awor ku boso a konsagrá boso mes na SEÑOR, hala serka i trese sakrifisionan i ofrendanan di gradisimentu na e kas di SEÑOR.\" I e asamblea a trese sakrifisionan i ofrendanan di gradisimentu, i tur esnan ku tabatin e deseo a trese ofrendanan kimá."
29,32,"I e kantidat di e ofrendanan kimá ku e asamblea a trese tabata setenta bishé machu, shen karné chubatu i dos shen lamchi; tur esakinan tabata pa ofrendanan kimá pa SEÑOR."
29,33,"I e kosnan konsagrá tabata seis shen bishé machu i tres mil karné."
29,34,"Ma e saserdotenan tabata muchu poko, asina ku nan no por a soya tur e ofrendanan kimá; pesei nan rumannan e levitanan a yuda nan te ora ku e trabou a keda kla, i te ora ku e otro saserdotenan a konsagrá nan mes. Pasobra e levitanan tabata mas konsiente pa konsagrá nan mes ku e saserdotenan."
29,35,"I tambe tabatin hopi ofrenda kimá, huntu ku e vèt di e ofrendanan di pas i e ofrendanan di bibida pa e ofrendanan kimá. Asina e sirbishi di e kas di SEÑOR a keda stablesí atrobe."
29,36,"Anto Ezekias i henter e pueblo a regosihá pa e manera ku Dios a prepará pa e pueblo, pasobra e kos a sosodé direpiente."
30,1,"Awor Ezekias a manda rospondi pa henter Israel i Juda i a skirbi karta tambe pa Efrain i Manasés, pa nan bin na e kas di SEÑOR na Jerusalèm, pa selebrá Pasku na e SEÑOR Dios di Israel."
30,2,"Pasobra rei i su prensnan i henter e asamblea na Jerusalèm a disidí di selebrá Pasku den e di dos luna,"
30,3,"komo ku nan no por a selebr'é na e tempu ei, pasobra no tabatin sufisiente saserdote ku a konsagrá nan mes, ni e pueblo no a wòrdu reuní na Jerusalèm."
30,4,"Asina ku esaki tabata korekto den bista di rei i di henter e asamblea."
30,5,"Asina nan a tuma e desishon pa manda un proklamashon rònt den henter Israel, for di Beerseba te na Dan, pa nan bin selebrá Pasku na e SEÑOR Dios di Israel na Jerusalèm. Pasobra nan no a selebr'é na kantidat grandi manera a wòrdu preskribí."
30,6,"I e mensaheronan a pasa den henter Israel i Juda ku e kartanan for di man di rei i su prensnan, esta, konforme e mandamentu di rei, bisando: \"O yunan di Israel, bolbe serka e SEÑOR Dios di Abraham, Isaak i Israel, pa E bolbe serka esnan di boso ku a keda i a skapa for di man di e reinan di Asiria."
30,7,"I no sea manera boso tatanan i boso ruman hòmbernan, kendenan tabata infiel na e SEÑOR Dios di nan tatanan, asina ku El a hasi nan un horor, manera boso ta mira."
30,8,"Awor, no hasi boso nèk steif manera boso tatanan, ma someté boso na SEÑOR i drenta den Su santuario ku El a konsagrá pa semper, i sirbi SEÑOR boso Dios, pa Su rabia ardiente kita for di riba boso."
30,9,"Pasobra si boso bolbe serka SEÑOR, boso ruman hòmbernan i boso yu hòmbernan lo haña kompashon dilanti di esnan ku a hiba nan komo katibu, i nan lo bolbe na e tera aki. Pasobra SEÑOR boso Dios ta yen di grasia i kompashon, i lo no bira Su kara for di boso, si boso bolbe serka djE.\""
30,10,"Asina e mensaheronan a pasa di stat pa stat dor di tera di Efrain i Manasés, i te na Zabulon, ma nan a hari nan i a hasi bofon di nan."
30,11,"Sinembargo, algun hòmber di Aser, Manasés i Zabulon a umiyá nan mes i a bin Jerusalèm."
30,12,"Tambe e man di Dios tabata riba Juda pa uni nan kurason, pa hasi loke rei i e prensnan a ordená pa medio di e palabra di SEÑOR."
30,13,"Awor hopi hende a reuní na Jerusalèm pa selebrá e Fiesta di Pan Sin Zürdeg den e di dos luna, un asamblea mashá grandi mes."
30,14,"I nan a lanta i a kita e altarnan ku tabata na Jerusalèm, tambe nan a kita tur e altarnan di sensia i a tira nan den Roi Kedron."
30,15,"Despues nan a mata e lamchinan di Pasku riba e di dieskuater dia di e di dos luna. I e saserdotenan i levitanan tabatin bèrguensa, i nan a konsagrá nan mes, i a trese ofrendanan kimá na e kas di SEÑOR."
30,16,"I nan a para na nan lugá di kustumber, konforme e lei di Moisés, e hòmber di Dios; e saserdotenan a sprèngu e sanger ku nan a risibí for di man di e levitanan."
30,17,"Pasobra tabatin hopi hende den e asamblea ku no a konsagrá nan mes; pesei e levitanan tabata enkargá ku e matamentu di e lamchinan di Pasku pa kada hende ku tabata impuru, pa asina konsagrá nan na SEÑOR."
30,18,"Pasobra un multitut di e pueblo, esta, hopi hende di Efrain i Manasés, Isakar i Zabulon, no a purifiká nan mes; sinembargo, nan a kome e Pasku, kontrario na loke tabata preskribí. Pasobra Ezekias a hasi orashon pa nan, bisando: \"Ku e bon SEÑOR pordoná"
30,19,"kada hende ku prepará su kurason pa buska Dios, e SEÑOR Dios di su tatanan, ounke no konforme e reglanan di purifikashon di e santuario.\""
30,20,"Asina SEÑOR a tende Ezekias i a kura e pueblo."
30,21,"I e yunan di Israel ku tabata presente na Jerusalèm a selebrá e Fiesta di Pan Sin Zürdeg shete dia largu ku gran goso, i e levitanan i e saserdotenan tabata alabá SEÑOR dia tras dia i tabata kanta na Señor, akompañá ku instrumènt ku ta zona duru."
30,22,"E ora ei Ezekias a papia pa enkurashá tur e levitanan ku a mustra bon komprendementu den e kosnan di SEÑOR. Asina nan a kome durante di e shete dianan stipulá, sakrifikando ofrendanan di pas i dunando gradisimentu na e SEÑOR Dios di nan tatanan."
30,23,"Anto henter e asamblea a disidí di selebrá e fiesta shete dia mas, asina nan a selebrá e shete dianan ku goso."
30,24,"Pasobra Ezekias, rei di Juda, a kontribuí na e asamblea ku mil bishé machu i shete mil karné, i e prensnan a kontribuí na e asamblea ku mil bishé machu i dies mil karné; i un kantidat grandi di saserdote a konsagrá nan mes."
30,25,"I henter e asamblea di Juda a regosihá huntu ku e saserdotenan i e levitanan i henter e asamblea ku a bin for di Israel, tantu e stranheronan ku a bin for di tera di Israel, komo esnan ku tabata biba na Juda."
30,26,"Asina tabatin gran goso na Jerusalèm, pasobra no tabatin algu manera esaki na Jerusalèm desde e dianan di Salomon, yu hòmber di David, rei di Israel."
30,27,"E ora ei e saserdotenan levítiko a lanta i a bendishoná e pueblo; i nan bos a wòrdu tendí i nan orashon a yega na Su lugá santu di biba, na shelu."
31,1,"Awor ora tur esaki a yega na un fin, tur e israelitanan ku tabata presente a sali bai na e statnan di Juda, a kibra e pilarnan na pida-pida, a kap e imagennan di Asera bash'abou, i a basha e lugánan haltu i e altarnan den henter Juda i Benjamin abou, i tambe den Efrain i Manasés, te ora nan a destruí nan tur. E ora ei tur e yunan di Israel a bolbe na nan statnan, kada un na su propiedat."
31,2,"I Ezekias a nombra e divishonnan di e saserdotenan i e levitanan segun nan divishon, kada un segun su sirbishi, tantu e saserdotenan komo e levitanan, pa ofrendanan kimá i pa ofrendanan di pas, pa sirbi, pa duna gradisimentu i pa alabá den e entradanan di e kampamentu di SEÑOR."
31,3,"Tambe el a stipulá rei su porshon for di su propiedatnan pa e ofrendanan kimá, esta, pa e ofrendanan kimá di mainta i atardi, i e ofrendanan kimá pa e dianan di sabat, pa e dianan di luna nobo i pa e fiestanan stipulá, manera ta pará skirbí den e lei di SEÑOR."
31,4,"Tambe el a ordená e pueblo ku tabata biba na Jerusalèm pa duna e porshon debí na e saserdotenan i e levitanan, pa nan dediká nan mes na e lei di SEÑOR."
31,5,"I asina ku e òrdu a plama, e yunan di Israel a proveé na abundansia e promé frutanan di mainshi, biña nobo, zeta, miel i di tur loke kunuku ta produsí; i nan a trese na abundansia e diesmo di tur kos."
31,6,"I e yunan di Israel i di Juda ku tabata biba den e statnan di Juda, tambe a trese e diesmo di buey i di karné i e diesmo di e regalonan santu ku tabata konsagrá na SEÑOR nan Dios, i a pone nan na monton."
31,7,"Den e di tres luna nan a kuminsá traha e montonnan, i a keda kla den e di shete luna."
31,8,"I ora ku Ezekias i e gobernantenan a bin i a mira e montonnan, nan a bendishoná SEÑOR i Su pueblo Israel."
31,9,"E ora ei Ezekias a puntra e saserdotenan i e levitanan tokante di e montonnan."
31,10,"I Azarias, sumosaserdote di e kas di Zadok, a bis'é: \"Desde ku nan a kuminsá trese e kontribushonnan den e kas di SEÑOR, nos tabatin sufisiente di kome i nos a sobra hopi, pasobra SEÑOR a bendishoná Su pueblo; i e kantidat grandi aki a sobra.\""
31,11,"Anto Ezekias a ordená nan pa prepará kambernan den e kas di SEÑOR, i nan a prepará nan."
31,12,"I fielmente nan tabata trese e kontribushonnan, e diesmonan i e kosnan konsagrá; i e levita Konanias tabata e ofisial ku tabatin enkargo di nan, i su ruman hòmber Simei tabata e di dos."
31,13,"I Jehiel, Azazias, Nahat, Asael, Jerimot, Jozabad, Eliel, Ismakias, Mahat i Bènaia tabata mayordomo bou di outoridat di Konanias i su ruman hòmber Simei, nombrá pa rei Ezekias, i Azarias tabata e ofisial prinsipal di e kas di Dios."
31,14,"I Koré, yu hòmber di e levita Imna, wardadó-di-porta na e entrada di e porta pariba, tabatin enkargo di e ofrendanan boluntario pa Dios, pa parti e kontribushonnan pa SEÑOR i e kosnan di mas santu."
31,15,"Edén, Miniamin, Jesúa, Semaias, Amarias i Sekanias, tabata yud'é fielmente den e statnan di e saserdotenan dor di distribuí porshonnan na nan rumannan, segun nan divishonnan, tantu na e bieunan komo na e hobennan."
31,16,"Ademas, nan tabata distribuí porshonnan na e hòmbernan di trinta aña p'ariba, kende nan nòmbernan tabata den e registronan genealógiko-- tur ku tabata drenta e kas di SEÑOR pa kumpli ku nan varios obligashonnan di tur dia, segun nan responsabilidatnan i nan divishonnan."
31,17,"I nan tabata distribuí porshonnan na e saserdotenan ku tabata inskribí segun e kas di nan tatanan den e registro genealógiko, i tambe na e levitanan for di binti aña p'ariba, segun nan responsabilidatnan i nan divishonnan."
31,18,"I e registro genealógiko tabata inkluí tur nan yunan chikitu, nan esposanan, nan yu hòmbernan i nan yu muhénan, pa henter e asamblea, pasobra nan a konsagrá nan mes fielmente den santidat."
31,19,"Tambe pa e yu hòmbernan di Aaron, e saserdotenan ku tabata den e lugánan di yerba bèrdè di nan statnan, òf den kualke stat, tabatin hòmbernan ku a wòrdu designá na nan nòmber, pa distribuí porshonnan na kada hòmber entre e saserdotenan i na kada un ku tabata registrá segun genealogia entre e levitanan."
31,20,"I asina Ezekias a hasi den henter Juda; i el a hasi loke tabata bon, hustu, i bèrdat dilanti di SEÑOR su Dios."
31,21,"I tur obra ku el a kuminsá den e sirbishi di e kas di Dios den e lei i e mandamentu, buskando su Dios, el a hasi ku henter su kurason; i asina el a prosperá."
32,1,"Despues di e echonan di fieldat aki Senakerib, rei di Asiria, a bin i a invadí Juda i a rondoná e statnan fortifiká, ku intenshon di kibra drenta nan pa su mes."
32,2,"Awor ora ku Ezekias a mira ku Senakerib a bin, i ku e tabatin intenshon di hasi guera kontra Jerusalèm,"
32,3,"el a disidí, huntu ku su ofisialnan i su guereronan, pa kòrta e provishon di awa for di e fuentenan di awa ku tabata pafó di stat; i nan a yud'é."
32,4,"Pesei, hopi hende a reuní i a dèmpel tur e fuentenan di awa i e roi ku tabata kore den e region, bisando: \"Pakiko e reinan di Asiria mester bin haña awa na abundansia?\""
32,5,"I el a tuma kurashi i a bolbe lanta henter e muraya ku a keda bashá abou, i a lanta torennan riba djé i a traha un otro muraya parti pafó, a fortifiká e sitadel den e stat di David i a traha arma i eskudo na gran kantidat."
32,6,"Tambe el a nombra ofisialnan militar riba e pueblo, i a reuní nan serka djé riba e plenchi na porta di e stat i a enkurashá nan, bisando:"
32,7,"\"Sea fuerte i tene kurashi; no tene miedu ni desmayá pa motibu di rei di Asiria, ni pa motibu di henter e multitut ku ta huntu kuné; pasobra Esun ku ta ku nos ta mas grandi ku esun ku ta kuné."
32,8,"E tin solamente un brasa di karni kuné, ma nos tin SEÑOR nos Dios huntu ku nos, pa yuda nos i pa bringa nos batayanan.\" I e pueblo a konfia den e palabranan di Ezekias, rei di Juda."
32,9,"Despues di esaki Senakerib, rei di Asiria, a manda su sirbidónan na Jerusalèm, mientras ku e tabata rondoná Lakis ku tur su trupanan huntu kuné, kontra Ezekias, rei di Juda, i kontra henter Juda ku tabata na Jerusalèm, bisando:"
32,10,"\"Asina Senakerib, rei di Asiria, ta bisa: 'Den kiko boso ta konfia, ku boso ta keda na Jerusalèm mientras ku e ta rondoná?"
32,11,"No ta gaña Ezekias ta gaña boso, pa laga boso muri di hamber i di set, bisando: \"SEÑOR nos Dios lo libra nos for di man di rei di Asiria\"?"
32,12,"E mesun Ezekias aki no a kita Su lugánan haltu i Su altarnan, i a bisa Juda i Jerusalèm: \"Dilanti di ún altar so boso mester adorá i riba djé boso mester kima sensia\"?"
32,13,"'Boso no sa kiko ami ku mi tatanan a hasi ku tur e pueblonan di e teranan? Akaso e diosnan di e nashonnan di e teranan tabata kapas pa libra nan tera for di mi man?"
32,14,"Kende tabatin entre tur e diosnan di e nashonnan ei ku mi tatanan a destruí kompletamente, ku por a libra su pueblo for di mi man, ku boso Dios por ta kapas pa libra boso for di mi man?"
32,15,"Pesei anto, no laga Ezekias pèrsuadí boso, ni gaña boso di e manera aki, i no ker'é, pasobra ningun dios di ningun nashon òf reino tabata kapas pa libra su pueblo for di mi man, ni for di man di mi tatanan. Kuantu menos boso Dios lo por libra boso for di mi man?'\""
32,16,"I su sirbidónan a sigui papia kontra SEÑOR Dios i kontra Su sirbidó Ezekias."
32,17,"Tambe el a skirbi kartanan pa blasfemá e SEÑOR Dios di Israel i pa papia kontra djE, bisando: \"Meskos ku e diosnan di e nashonnan di e teranan no a libra nan pueblo for di mi man, asina e Dios di Ezekias lo no libra Su pueblo for di mi man.\""
32,18,"I nan a grita esaki na bos haltu na e idioma di Juda, pa e pueblo di Jerusalèm ku tabata riba e muraya tende, pa spanta i terorisá nan, pa nan por kohe e stat."
32,19,"I nan a papia di e Dios di Jerusalèm na e mesun manera ku di e diosnan di e pueblonan di e tera--e obra di man di hende."
32,20,"Ma rei Ezekias i profeta Isaias, yu hòmber di Amos, a hasi orashon tokante di esaki i a sklama na shelu."
32,21,"I SEÑOR a manda un angel ku a destruí tur guerero poderoso, komandante i ofisial, den e kampamentu di rei di Asiria. Asina ta ku el a bolbe ku bèrguensa na su mes tera. I ora ku el a drenta tèmpel di su dios, algun di su mes yunan a mat'é ayanan ku spada."
32,22,"Asina SEÑOR a salba Ezekias i e habitantenan di Jerusalèm for di man di Senakerib, rei di Asiria, i for di man di tur otronan, i a guia nan na tur banda."
32,23,"I hopi hende tabata trese ofrendanan pa SEÑOR na Jerusalèm, i regalonan di balor pa Ezekias, rei di Juda, asina ku el a wòrdu halsá den bista di tur nashon despues di esaki."
32,24,"Den e dianan ei Ezekias a bira malu pa muri; i el a hasi orashon na SEÑOR, i SEÑOR a papia kuné i a dun'é un señal."
32,25,"Ma Ezekias no a mustra gratitut pa e bondat ku el a risibí, pasobra su kurason tabata orguyoso; pesei e furia di SEÑOR a bin riba djé i riba Juda i Jerusalèm."
32,26,"Sinembargo, Ezekias a umiyá e orguyo di su kurason, tantu é komo e habitantenan di Jerusalèm, asina ku e furia di SEÑOR no a bin riba nan den e dianan di Ezekias."
32,27,"Awor Ezekias tabatin masha hopi rikesa i onor; i el a traha pa su mes lugánan-di-warda-tesoro pa plata, oro, piedra presioso, speserei, eskudo i tur sorto di artíkulo di balor,"
32,28,"tambe depósitonan pa e produktonan di mainshi, biña i zeta, stal pa tur sorto di bestia di kria i kurá pa e tounan di karné."
32,29,"I el a traha statnan pa su mes, i a akumulá tounan di bestia chikitu i krianan di baka na abundansia; pasobra Dios a dun'é masha hopi rikesa."
32,30,"Ta Ezekias a dèmpel e salida di awa di e parti ariba na Gihon i a kondusié na e parti pabou di e stat di David. I Ezekias a prosperá den tur loke ku el a hasi."
32,31,"Ma relashoná ku e delegashon di e gobernantenan di Babilonia, kendenan a manda puntr'é tokante di e maraviya ku a sosodé na e tera, Dios a lagu'é pa pon'é na prueba, pa E por a sa tur loke tabatin den su kurason."
32,32,"Awor e demas echonan di Ezekias i su aktonan di deboshon, mira, nan ta pará skirbí den e vishon di profeta Isaias, yu hòmber di Amos, den e Buki di reinan di Juda i Israel."
32,33,"Asina Ezekias a bai sosegá serka su tatanan i nan a der'é den e sekshon mas ariba di e tumbanan di e yu hòmbernan di David; i henter Juda i e habitantenan di Jerusalèm a onr'é na su morto. I su yu hòmber Manasés a bira rei na su lugá."
33,1,"Manasés tabatin diesdos aña dia ku el a bira rei, i el a reina sinkuent'i sinku aña na Jerusalèm."
33,2,"I el a hasi malu den bista di SEÑOR, konforme e abominashonnan di e nashonnan ku SEÑOR a kita for di dilanti di e yunan di Israel."
33,3,"Pasobra el a rekonstruí e lugánan haltu ku su tata Ezekias a bash'abou; tambe el a lanta altarnan pa e Baalnan i a traha imagennan di Asera, i a adorá henter e ehérsito di shelu i a sirbi nan."
33,4,"I el a traha altarnan den e kas di SEÑOR, di kual SEÑOR a bisa: \"Mi nòmber lo ta na Jerusalèm pa semper.\""
33,5,"Pasobra el a traha altarnan pa henter e ehérsito di shelu riba e dos plenchinan di e kas di SEÑOR."
33,6,"I el a hasi su yu hòmbernan pasa dor di kandela den e vaye di Bèn-hinom; i el a hasi bruheria, a uza adivinashon, a praktiká okultismo i a konsultá ku montadó i spiritista. El a hasi hopi maldat den bista di SEÑOR i a probok'E na rabia."
33,7,"Anto el a pone e imagen grabá di e ídolo ku el a traha den e kas di Dios, di kual Dios a bisa David i su yu hòmber Salomon: \"Den e kas aki i na Jerusalèm, ku Mi a skohe for di tur e tribunan di Israel, lo Mi pone Mi nòmber pa semper;"
33,8,"i lo Mi no bolbe kita pia di Israel for di e tera ku Mi a apuntá pa boso tatanan, kontal ku nan pèrkurá di hasi tur loke Mi a ordená nan, konforme henter e lei, e statutonan i e ordenansanan duná pa medio di Moisés.\""
33,9,"Asina Manasés a gaña Juda i e habitantenan di Jerusalèm, pa hasi mas maldat ku e nashonnan ku SEÑOR a destruí dilanti di e yunan di Israel."
33,10,"I SEÑOR a papia ku Manasés i su pueblo, ma nan no a hasi kaso."
33,11,"Pesei SEÑOR a trese e komandantenan di e ehérsito di rei di Asiria kontra nan, i nan a kapturá Manasés ku hak, a mar'é ku kadena di bròns i a hib'é Babilonia."
33,12,"I ora ku e tabata den angustia, el a roga na SEÑOR su Dios i a umiyá su mes grandemente dilanti di e Dios di su tatanan."
33,13,"Ora ku el a hasi orashon na djE, El a keda konmoví dor di su rogamentu i a tende su súplika, i a hib'é atrobe na Jerusalèm na su reino. E ora ei Manasés a rekonosé ku SEÑOR ta Dios."
33,14,"Awor despues di esaki el a traha e muraya di pafó di e stat di David, pabou di Gihon, den e vaye, te na entrada di e Porta di Piská; i el a lant'é tur rònt di Ofel i a hasié masha haltu mes. Anto el a pone komandantenan di ehérsito den tur e statnan fortifiká di Juda."
33,15,"Tambe el a kita e diosnan stranhero i e ídolo for di e kas di SEÑOR, tambe tur e altarnan ku el a traha riba e seru di e kas di SEÑOR i na Jerusalèm; i el a tira nan pafó di e stat."
33,16,"I el a lanta e altar di SEÑOR i a sakrifiká ofrendanan di pas i ofrendanan di gradisimentu riba djé; i el a ordená Juda pa sirbi e SEÑOR Dios di Israel."
33,17,"Sinembargo, e pueblo a sigui ofresé sakrifisio riba e lugánan haltu, ounke solamente na SEÑOR nan Dios."
33,18,"Awor e demas echonan di Manasés, asta su orashon na su Dios, i e palabranan di e miradónan ku a papia kuné den nòmber di e SEÑOR Dios di Israel, mira, nan ta pará skirbí den e bukinan di e reinan di Israel."
33,19,"Tambe su orashon i kon el a roga na Dios, i tur su pikánan, su infieldat i e sitionan kaminda el a traha lugánan haltu i a lanta e imagennan di Asera i e imagennan grabá, promé ku el a umiyá su mes, mira, nan ta pará skirbí den e bukinan di e miradónan."
33,20,"Asina Manasés a bai sosegá serka su tatanan, i nan a der'é den su mes kas. I su yu hòmber Amon a bira rei na su lugá."
33,21,"Amon tabatin bint'i dos aña dia ku el a bira rei, i el a reina dos aña na Jerusalèm."
33,22,"I el a hasi malu den bista di SEÑOR, manera su tata Manasés a hasi, i Amon a ofresé sakrifisio na tur e imagennan grabá ku su tata Manasés a traha, i el a sirbi nan."
33,23,"Ademas, e no a umiyá su mes dilanti di SEÑOR, manera su tata Manasés a hasi, ma Amon a oumentá su kulpabilidat."
33,24,"Finalmente su sirbidónan a konspirá kontra djé i a mat'é den su mes kas."
33,25,"Ma e hendenan di e tera a mata tur esnan ku a konspirá kontra rei Amon, i e hendenan di e tera a hasi su yu hòmber Josias rei na su lugá."
34,1,"Josias tabatin ocho aña dia ku el a bira rei, i el a reina trint'i un aña na Jerusalèm."
34,2,"I el a hasi bon den bista di SEÑOR i a kana den e kamindanan di su tata David, i no a desviá ni na man drechi ni na man robes."
34,3,"Pasobra den e di ocho aña di su reinado, mientras ku e tabata un hoben ainda, el a kuminsá buska e Dios di su tata David; i den e di diesdos aña el a kuminsá purifiká Juda i Jerusalèm i a kita e lugánan haltu, e imagennan di Asera, e imagennan grabá i e imagennan bashá."
34,4,"I den su presensia nan a basha e altarnan di e Baalnan abou, i e altarnan pa kima sensia ku tabata poní mas haltu ku nan, el a kap na pida-pida; tambe e imagennan di Asera, e imagennan grabá i e imagennan bashá el a kibra na pida-pida, a garna nan hasi nan stòf i a stroi esaki riba e grafnan di esnan ku a ofresé sakrifisio na nan."
34,5,"Despues el a kima e wesunan di e saserdotenan riba nan altarnan i a purifiká Juda i Jerusalèm."
34,6,"I den e statnan di Manasés, Efrain, Simeon, te na Nèftalí i den e ruinanan rònt di nan,"
34,7,"tambe el a basha e altarnan abou i a bati e imagennan di Asera i e imagennan grabá hasi nan stòf, i a kap tur e altarnan di kima sensia den henter tera di Israel na pida-pida. Despues el a bai Jerusalèm bèk."
34,8,"Awor den e di diesocho aña di su reinado, ora ku el a kaba di purifiká e tera i e kas, el a manda Safan, yu hòmber di Azalía, i Maaseias, un ofisial di e stat, i Joa, yu hòmber di Joakaz, e registradó, pa drecha e kas di SEÑOR su Dios."
34,9,"I nan a bin serka sumosaserdote Hilkias i a entregá e plaka ku a wòrdu tresí den e kas di Dios, ku e levitanan, e wardadónan-di-porta, a kolektá for di Manasés i Efrain, i for di henter e restante di Israel, for di henter Juda i Benjamin i e habitantenan di Jerusalèm."
34,10,"E ora ei nan a entregá esaki den man di e trahadónan ku tabatin enkargo di e kas di SEÑOR; i e trahadónan ku tabata traha den e kas di SEÑOR a uza esaki pa restorá i drecha e kas."
34,11,"I nan, na nan turno, a entregá esaki na e karpinténan i na e trahadónan den konstrukshon pa kumpra piedra gekap i palu pa e konekshonnan, i pa traha balki pa e kasnan ku e reinan di Juda a laga para bira ruina."
34,12,"I e hòmbernan a hasi e trabou fielmente, ku forman riba nan pa supervisá: Jahat i Abdias, e levitanan di e yu hòmbernan di Merari, Zakarias i Mesulam di e yu hòmbernan di e koatitanan i e levitanan, tur ku tabata eksperto den tokamentu di instrumènt di muzik."
34,13,"Tambe nan tabata riba e kargadónan di kos pisá i tabata supervisá tur e trahadónan den kualke trabou; i algun di e levitanan tabata eskriba, ofisial i wardadó-di-porta."
34,14,"Ora nan tabata saka e plaka ku a wòrdu tresí den e kas di SEÑOR, saserdote Hilkias a haña e buki di lei di SEÑOR, duná pa medio di Moisés."
34,15,"I Hilkias a kontestá i a bisa Safan, e eskriba: \"Mi a haña e buki di lei den e kas di SEÑOR.\" I Hilkias a duna Safan e buki."
34,16,"E ora ei Safan a hiba e buki pa rei i a debolbé esaki na rei, bisando: \"Tur loke bo a konfia bo sirbidónan pa hasi, nan ta hasi."
34,17,"Tambe nan a saka e plaka ku nan a haña den e kas di SEÑOR i a entregu'é den man di e formannan i e trahadónan.\""
34,18,"Ademas, Safan, e eskriba, a konta rei, bisando: \"Saserdote Hilkias a dunami un buki.\" I Safan a lesa for di djé den presensia di rei."
34,19,"I a sosodé ku ora rei a tende e palabranan di e lei, el a sker su pañanan."
34,20,"E ora ei rei a ordená Hilkias, Ahikam, yu hòmber di Safan, Abdon, yu hòmber di Mikaias, Safan, e eskriba, i Asaias, e sirbidó di rei, bisando:"
34,21,"\"Bai, konsultá ku SEÑOR pa mi i pa esnan ku a keda na Israel i na Juda, tokante di e palabranan di e buki ku a wòrdu hañá; pasobra grandi ta e furia di SEÑOR ku ta wòrdu bashá riba nos, pasobra nos tatanan no a kumpli ku e palabra di SEÑOR, pa hasi konforme tur loke ta pará skirbí den e buki aki.\""
34,22,"Asina Hilkias i esnan ku rei a nombra a bai serka Hulda, e profeta muhé, esposa di Salum, yu hòmber di Tokat, yu hòmber di Hasra, wardadó di e kashi-di-warda-paña (awor Hulda tabata biba na Jerusalèm den e di Dos Bario); i nan a papia kuné tokante di esaki."
34,23,"I el a bisa nan: \"Asina SEÑOR, e Dios di Israel, ta bisa: 'Bisa e hòmber ku a manda boso serka Mi,"
34,24,"asina SEÑOR ta bisa: \"Mira, Mi ta bai trese kalamidat riba e lugá aki i riba su habitantenan, esta, tur e maldishonnan ku ta pará skirbí den e buki ku nan a lesa den presensia di rei di Juda."
34,25,"Pasobra nan a bandonáMi i a kima sensia na otro diosnan, pa nan por a probokáMi na rabia ku tur e obranan di nan man, pesei Mi rabia lo wòrdu bashá riba e lugá aki, i e lo no wòrdu pagá.\"'"
34,26,"Ma na rei di Juda, kende a manda boso pa konsultá ku SEÑOR, asin'aki boso mester bis'é: 'Asina e SEÑOR Dios di Israel ta bisa tokante di e palabranan ku bo a tende:"
34,27,"\"Pasobra bo kurason tabata moli i bo a umiyá bo mes dilanti di Dios, ora bo a tende Su palabranan kontra e lugá aki i kontra su habitantenan, i pasobra bo a umiyá bo mes Mi dilanti, a sker bo pañanan i a yora Mi dilanti, di bèrdat Mi a tendebo,\" SEÑOR ta deklará."
34,28,"\"Mira, lo Mi reuníbo ku bo tatanan i lo bo baha den bo graf na pas, asina ku bo wowo lo no mira tur e kalamidat ku Mi lo trese riba e lugá aki i riba su habitantenan.\"'\" I nan a trese rospondi bèk pa rei."
34,29,"E ora ei rei a manda rospondi i a reuní tur e ansianonan di Juda i di Jerusalèm serka djé."
34,30,"I rei a bai na e kas di SEÑOR huntu ku tur e hòmbernan di Juda, e habitantenan di Jerusalèm, e saserdotenan, e levitanan i henter e pueblo, for di esun di mas grandi te na esun di mas chikitu; i el a lesa pa nan tende tur e palabranan di e buki di e aliansa ku a wòrdu hañá den e kas di SEÑOR."
34,31,"E ora ei rei a bai para na su lugá i a sera un aliansa dilanti di SEÑOR, pa sigui SEÑOR i pa warda Su mandamentunan, Su testimonionan i Su statutonan ku henter su kurason i ku henter su alma, pa kumpli ku e palabranan di e aliansa ku ta pará skirbí den e buki aki."
34,32,"Ademas, el a hasi tur ku tabata presente na Jerusalèm i Benjamin para huntu kuné. Asina e habitantenan di Jerusalèm a hasi konforme e aliansa di Dios, e Dios di nan tatanan."
34,33,"I Josias a kita tur e abominashonnan for di tur e paisnan ku tabata pertenesé na e yunan di Israel, i a hasi tur ku tabata presente na Israel sirbi SEÑOR nan Dios. Durante di henter su bida nan no a laga di sigui e SEÑOR Dios di nan tatanan."
35,1,"Despues Josias a selebrá Pasku na SEÑOR na Jerusalèm, i nan a mata e bestianan di Pasku riba e di dieskuater dia di e promé luna."
35,2,"I el a pone e saserdotenan den nan puesto i a enkurashá nan pa e sirbishi di e kas di SEÑOR."
35,3,"Tambe el a bisa e levitanan ku tabata duna siñansa na henter Israel i ku tabata santu pa SEÑOR: \"Pone e arka santu den e kas ku Salomon, yu hòmber di David, rei di Israel, a traha; e lo no ta un karga mas riba boso skouder. Awor sirbi SEÑOR boso Dios i Su pueblo Israel."
35,4,"I prepará boso mes segun e kasnan di boso tatanan den boso divishonnan, konforme e instrukshon di David, rei di Israel, i konforme e instrukshon di su yu hòmber Salomon."
35,5,"\"Ademas, para den e lugá santu, segun e divishonnan di e kasnan di e tatanan di boso rumannan, e yunan di tera, i segun e levitanan, konforme e divishonnan di e kasnan di e tatanan."
35,6,"Awor, mata e bestianan di Pasku, santifiká boso mes, i prepará boso rumannan pa nan hasi konforme e palabra di SEÑOR pa medio di Moisés.\""
35,7,"I Josias a kontribuí pa e yunan di tera, pa tur ku tabata presente, tounan di lamchi i di yu di kabritu, tur pa e ofrendanan di Pasku, un total di trinta mil, plùs tres mil bishé machu; esakinan tabata for di rei su mes propiedat."
35,8,"Su ofisialnan tambe a kontribuí ku un ofrenda boluntario pa e pueblo, e saserdotenan i e levitanan. Hilkias, Zakarias i Jehiel, e ofisialnan di e kas di Dios, a duna e saserdotenan pa e ofrendanan di Pasku dos mil seis shen bestia chikitu i tres shen bishé machu."
35,9,"Tambe Konanias ku su ruman hòmbernan Semaias i Natanael, i Hasabias, Jeiel i Jozabad, e ofisialnan di e levitanan, a duna e levitanan sinku mil bestia chikitu i sinku shen bishé machu pa e ofrendanan di Pasku."
35,10,"Asina e sirbishi a wòrdu prepará, i e saserdotenan a para na nan lugá i e levitanan segun nan divishon, konforme e òrdu di rei."
35,11,"I nan a mata e bestianan di Pasku, i mientras ku e saserdotenan tabata sprèngu e sanger risibí for di nan man, e levitanan tabata soya nan."
35,12,"Despues nan a apartá e ofrendanan kimá pa nan duna nan na e divishonnan di e kasnan di e tatanan di e yunan di tera, pa ofresé nan komo sakrifisio na SEÑOR, manera ta pará skirbí den e buki di Moisés. Asina nan a hasi tambe ku e bishénan machu."
35,13,"Asina nan a roster e bestianan di Pasku riba e kandela, konforme e ordenansa, i nan a herebé e kosnan santu den wea, den ketel i den panchi, i lihé lihé nan a hiba nan pa tur e yunan di tera."
35,14,"I despues nan a prepará pa nan mes i pa e saserdotenan, pasobra e saserdotenan, e yu hòmbernan di Aaron, tabata ofresé e ofrendanan kimá i e vèt te anochi; pesei, e levitanan a prepará pa nan mes i pa e saserdotenan, e yu hòmbernan di Aaron."
35,15,"E kantadónan, e yu hòmbernan di Asaf, tambe tabata na nan lugá, konforme e òrdu di David, Asaf, Heman i Jedutun, e miradó di rei; i e wardadónan-di-porta na kada porta no tabatin mester di kita for di nan sirbishi, pasobra nan ruman hòmbernan, e levitanan, a prepará pa nan."
35,16,"Asina henter e sirbishi di SEÑOR a wòrdu prepará riba e dia ei pa selebrá Pasku, i pa ofresé ofrendanan kimá riba e altar di SEÑOR, konforme e òrdu di rei Josias."
35,17,"Asina e yunan di Israel ku tabata presente a selebrá Pasku na e tempu ei, i e Fiesta di Pan Sin Zürdeg, shete dia largu."
35,18,"I nan no a selebrá un Pasku asina na Israel desde e dianan di profeta Samuel; tampoko ningun di e reinan di Israel no a selebrá un Pasku asina manera Josias a hasi huntu ku e saserdotenan, e levitanan, henter Juda i Israel ku tabata presente, i e habitantenan di Jerusalèm."
35,19,"Nan a selebrá e Pasku aki den e di diesocho aña di e reinado di Josias."
35,20,"Despues di tur esaki, ora ku Josias a pone e tèmpel na òrdu, Neko, rei di Egipto, a bin pa hasi guera na Karkemis banda di Riu Eufrates, i Josias a sali bai pa enfrent'é."
35,21,"Ma Neko a manda mensaheronan serka djé, bisando: \"Kiko nos tin di hasi ku otro, O rei di Juda? No ta kontra bo mi ta bin awe, sino kontra e kas ku mi ta na guera kuné, i Dios a mandami hasi lihé. Pa bo mes bon, stòp di oponé Dios, Kende ta ku mi, pa E no destruíbo.\""
35,22,"Sinembargo, Josias no kier a retirá for di djé, ma a disfrasá su mes pa bai bringa kontra djé; ni e no a tende na e palabranan di Neko, kualnan tabata bin for di boka di Dios, ma a bin pa bringa den e sabana di Meguido."
35,23,"I e tiradónan di flecha a tira rei Josias, i rei a bisa su sirbidónan: \"Hibami for di aki, pasobra mi ta gravemente heridá.\""
35,24,"Asina su sirbidónan a sak'é for di e garoshi i a kargu'é hiba den e di dos garoshi ku e tabatin, i a hib'é Jerusalèm kaminda el a muri i a wòrdu derá den e tumbanan di su tatanan. I henter Juda i Jerusalèm a tene rou pa Josias."
35,25,"E ora ei Jeremias a kanta un lamento pa Josias. I tur e kantadónan hòmber i muhé ta menshoná Josias den nan lamentashonnan te dia djawe. I nan a hasi nan bira un kustumber fiho na Israel; mira, nan ta pará skirbí tambe den e Lamentashonnan."
35,26,"Awor e demas echonan di Josias i su obranan di deboshon, manera ta pará skirbí den lei di SEÑOR,"
35,27,"i su echonan, for di promé te delaster, mira, nan ta pará skirbí den e Buki di reinan di Israel i Juda."
36,1,"E ora ei e pueblo di e tera a skohe Joakaz, yu hòmber di Josias, i a hasié rei na Jerusalèm na lugá di su tata."
36,2,"Joakaz tabatin bint'i tres aña dia ku el a bira rei, i el a reina tres luna na Jerusalèm."
36,3,"E ora ei rei di Egipto a bah'é for di trono na Jerusalèm, i a pone un but di shen talento di plata i un talento di oro riba e tera."
36,4,"I rei di Egipto a hasi su ruman hòmber Eliakim rei di Juda i Jerusalèm, i a kambia su nòmber pa Joakim. Ma Neko a bai ku su ruman hòmber Joakaz i a hib'é Egipto."
36,5,"Joakim tabatin bint'i sinku aña dia ku el a bira rei, i el a reina diesun aña na Jerusalèm; i el a hasi malu den bista di SEÑOR su Dios."
36,6,"Nabukodonosor, rei di Babilonia, a bin kontra djé i a mar'é ku kadena di bròns pa hib'é Babilonia."
36,7,"Tambe Nabukodonosor a hiba algun di e artíkulonan-di-uzo di e kas di SEÑOR na Babilonia i a pone nan den su tèmpel na Babilonia."
36,8,"Awor e demas echonan di Joakim i e abominashonnan ku el a hasi, i loke a wòrdu hañá kontra djé, mira, nan ta pará skirbí den e Buki di reinan di Israel i Juda. I su yu hòmber Joakin a bira rei na su lugá."
36,9,"Joakin tabatin ocho aña dia ku el a bira rei i el a reina tres luna i dies dia na Jerusalèm, i el a hasi malu den bista di SEÑOR."
36,10,"I na kuminsamentu di aña rei Nabukodonosor a manda busk'é i a hib'é Babilonia huntu ku e artíkulonan di balor di e kas di SEÑOR, i el a hasi Zedekias, tio di Joakin, rei di Juda i Jerusalèm."
36,11,"Zedekias tabatin bint'i un aña dia ku el a bira rei, i el a reina diesun aña na Jerusalèm."
36,12,"I el a hasi malu den bista di SEÑOR su Dios; e no a umiyá su mes dilanti di profeta Jeremias, kende a papia pa SEÑOR."
36,13,"I tambe el a rebeldiá kontra rei Nabukodonosor, kende a pon'é hasi un huramentu dilanti di Dios. Ma el a hasi su nèk steif i a hasi su kurason duru pa no bolbe serka e SEÑOR Dios di Israel."
36,14,"Ademas, tur e ofisialnan di e saserdotenan i e pueblo tabata masha infiel i tabata sigui tur e abominashonnan di e nashonnan; i nan a kontaminá e kas di SEÑOR ku El a santifiká na Jerusalèm."
36,15,"I SEÑOR, e Dios di nan tatanan, a manda palabra pa nan bes tras bes pa medio di Su mensaheronan, pasobra E tabatin kompashon di Su pueblo i di Su lugá di biba;"
36,16,"ma kontinuamente nan tabata hasi bofon di e mensaheronan di Dios, i tabata despresiá Su palabranan i hasi bofon di Su profetanan, te ora ku e furia di SEÑOR a lanta kontra Su pueblo, te ora ku no tabatin remedi mas."
36,17,"Pesei El a lanta rei di e kaldeonan kontra nan, kendenan a mata nan hòmbernan hoben ku spada den e kas di nan santuario, i no tabatin kompashon di e hòmber hoben, ni di e birgen, e hende grandi ni e ansiano; El a entregá nan tur den su man."
36,18,"I tur e artíkulonan-di-uzo di e kas di Dios, grandi i chikitu, i e tesoronan di e kas di SEÑOR, e tesoronan di rei i di su ofisialnan, el a hiba tur Babilonia."
36,19,"E ora ei nan a kima e kas di Dios, i a basha e muraya di Jerusalèm abou, a pega tur su edifisionan fortifiká na kandela, i a destruí tur su artíkulonan di balor."
36,20,"I esnan ku a skapa for di spada, el a hiba prezo na Babilonia; i nan tabata sirbidó di djé i di su yu hòmbernan te ora ku e reino di Persia a bin na poder,"
36,21,"pa kumpli ku e palabra di SEÑOR pa medio di boka di Jeremias, te ora ku e tera a gosa di su sabatnan. Tur e dianan di su desolashon el a tene sabat te ora setenta aña a wòrdu kompletá."
36,22,"Awor den e di promé aña di Siro, rei di Persia--pa e palabra di SEÑOR pa medio di boka di Jeremias wòrdu kumplí--SEÑOR a animá e spiritu di Siro, rei di Persia, asina ku el a manda un proklamashon dor di henter su reino, i tambe a hasi esaki por eskrito, bisando:"
36,23,"\"Asina Siro, rei di Persia, ta bisa: 'SEÑOR, e Dios di shelu, a dunami tur e reinonan di tera, i El a mandami traha un kas p'E na Jerusalèm ku ta keda na Juda. Esun ku ta meimei di boso di henter Su pueblo, ku SEÑOR su Dios sea kuné, i lagu'é subi bai!'\""
