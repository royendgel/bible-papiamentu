chapter,verse,"text"
1,1,"Den e di ocho luna di e di dos aña di Darío, e palabra di SEÑOR a yega na profeta Zakarias, yu hòmber di Berekias, yu hòmber di Ido, bisando:"
1,2,"\"SEÑOR tabata masha rabiá ku boso tatanan."
1,3,"Pesei bisa nan: 'Asina e SEÑOR di ehérsitonan ta bisa: \"Bolbe serka Mi,\" e SEÑOR di ehérsitonan ta deklará, \"pa Mi bolbe serka boso,\" e SEÑOR di ehérsitonan ta bisa."
1,4,"\"No sea manera boso tatanan, na kendenan e profetanan di promé aya a proklamá, bisando: 'Asina e SEÑOR di ehérsitonan ta bisa: \"Bolbe awor for di boso mal kamindanan i for di boso mal echonan.\"' Ma nan no a skucha, ni a hasi kaso di Mi,\" SEÑOR ta deklará."
1,5,"\"Boso tatanan, unda nan ta? I e profetanan, nan ta biba pa semper?"
1,6,"Ma Mi palabranan i Mi statutonan ku Mi a ordená Mi sirbidónan, e profetanan, no a alkansá boso tatanan? \"E ora ei nan a repentí i a bisa: 'Manera e SEÑOR di ehérsitonan a proponé pa hasi ku nos, segun nos kondukta i nos echonan, asina El a hasi ku nos.'\"'\""
1,7,"Riba e di bint'i kuater dia di e di diesun luna, ku ta e luna di Sebat, den e di dos aña di Darío, e palabra di SEÑOR a yega na profeta Zakarias, yu hòmber di Berekias, yu hòmber di Ido, bisando:"
1,8,"Anochi mi a mira, i ata un hòmber tabata kore riba un kabai kòrá, i e tabata pará meimei di e palunan di mirto ku tabatin den e vaye, ku kabainan kòrá, maron i blanku su tras."
1,9,"E ora ei mi a bisa: \"Mi señor, kiko esakinan ta?\" I e angel ku tabata papia ku mi a bisami: \"Lo mi mustrabo kiko esakinan ta.\""
1,10,"I e hòmber ku tabata pará meimei di e palunan di mirto a kontestá i a bisa: \"Esakinan ta esnan ku SEÑOR a manda pa patruyá tera.\""
1,11,"Asina nan a kontestá e Angel di SEÑOR, Kende tabata pará meimei di e palunan di mirto, i a bisa: \"Nos a patruyá e tera, i mira, henter e tera ta na pas i ta trankil.\""
1,12,"Anto e Angel di SEÑOR a kontestá i a bisa: \"O SEÑOR di ehérsitonan, kuantu tempu mas lo Bo no tene kompashon ku Jerusalèm i ku e statnan di Juda, ku kualnan Bo tabata indigná pa e setenta añanan aki?\""
1,13,"I SEÑOR a kontestá e angel ku tabata papia ku mi, ku palabranan kariñoso, palabranan di konsuelo."
1,14,"E ora ei e angel ku tabata papia ku mi a bisami: \"Proklamá, bisando: 'Asina e SEÑOR di ehérsitonan ta bisa: \"Mi ta masha yalurs pa Jerusalèm i pa Sion."
1,15,"Ma Mi ta masha rabiá ku e nashonnan ku ta trankil di nan; pasobra mientras ku Mi tabata un poko rabiá so, nan a laga e desaster oumentá.\""
1,16,"'Pesei, asina SEÑOR ta bisa: \"Lo Mi bolbe na Jerusalèm ku kompashon; Mi kas lo wòrdu trahá den djé,\" e SEÑOR di ehérsitonan ta deklará, \"i nan lo span un liña-di-midi riba Jerusalèm.\"'"
1,17,"\"Atrobe, proklamá, bisando: 'Asina e SEÑOR di ehérsitonan ta bisa: \"Mi statnan lo bolbe basha ofer di prosperidat, i SEÑOR lo bolbe konsolá Sion i lo bolbe skohe Jerusalèm.\"'\""
1,18,"Anto mi a hisa mi kara wak, i mira, tabatin kuater kachu."
1,19,"Pesei mi a bisa e angel ku tabata papia ku mi: \"Kiko esakinan ta?\" I el a kontestámi: \"Esakinan ta e kachunan ku a plama Juda, Israel i Jerusalèm.\""
1,20,"E ora ei SEÑOR a mustrami kuater hòmber di ofishi."
1,21,"I mi a bisa: \"Kiko esakinan ta bin hasi?\" I el a bisa: \"Esakinan ta e kachunan ku a plama Juda, asina ku ningun hende no ta hisa su kabes; ma e hòmbernan di ofishi aki a bin pa terorisá nan, pa bash'abou e kachunan di e nashonnan ku a lanta nan kachunan kontra tera di Juda pa plam'é.\""
2,1,"E ora ei mi a hisa mi kara wak, i mira, tabatin un hòmber ku un liña-di-midi den su man."
2,2,"I mi a bisa: \"Unda bo ta bai?\" I el a bisami: \"Mi ta bai midi Jerusalèm, pa mira kon hanchu e ta i kon largu e ta.\""
2,3,"I mira, e angel ku tabata papia ku mi a bai, i un otro angel a bin kontr'é,"
2,4,"i a bis'é: \"Kore, papia ku e hoben ei, i bisa: 'Jerusalèm lo wòrdu habitá sin muraya, pa motibu di e multitut di hende i bestia di kria ku tin den djé."
2,5,"Pasobra Ami,' SEÑOR ta deklará, 'lo ta un muraya di kandela rònt di djé, i Ami lo ta e gloria meimei di djé.'\""
2,6,"\"Lanta! Hui for di e tera di nòrt,\" SEÑOR ta deklará, \"pasobra Mi a plama boso manera e kuater bientunan di e shelunan,\" SEÑOR ta deklará."
2,7,"\"Lanta, Sion! Skapa, abo ku ta biba serka e yu muhé di Babilonia.\""
2,8,"Pasobra asina e SEÑOR di ehérsitonan ta bisa: \"Despues di gloria El a mandami kontra e nashonnan ku ta plùnder boso, pasobra esun ku mishi ku boso ta mishi ku Su pret'i wowo."
2,9,"Pasobra mira, lo Mi lanta Mi man kontra nan, asina ku nan lo bira plùnder pa nan esklabunan. E ora ei boso lo sa ku ta e SEÑOR di ehérsitonan a mandaMi."
2,10,"\"Kanta ku alegria i sea kontentu, O yu muhé di Sion; pasobra mira, Mi ta bin i lo Mi biba meimei di boso,\" SEÑOR ta deklará."
2,11,"\"I hopi nashon lo uni nan mes ku SEÑOR den e dia ei i lo bira Mi pueblo. E ora ei lo Mi biba meimei di boso, i boso lo sa ku e SEÑOR di ehérsitonan a mandaMi serka boso."
2,12,"I SEÑOR lo tuma Juda komo Su porshon den e tera santu, i lo bolbe skohe Jerusalèm."
2,13,"Keda ketu tur hende, dilanti di SEÑOR; pasobra El a lanta for di Su habitashon santu.\""
3,1,"E ora ei el a mustrami sumosaserdote Josué pará dilanti di e Angel di SEÑOR, i Satanás pará na su man drechi pa akus'é."
3,2,"I SEÑOR a bisa Satanás: \"SEÑOR reprendébo, Satanás! Di bèrdat, SEÑOR, Kende a skohe Jerusalèm, ta reprendébo! No ta un pida palu saká for di kandela esaki ta?\""
3,3,"Awor Josué tabatin paña sushi bistí i tabata pará dilanti di e Angel."
3,4,"I El a papia ku esnan ku tabata pará Su dilanti, bisando: \"Kita e pañanan sushi for di su kurpa.\" El a bolbe bis'é: \"Mira, Mi a kita bo inikidat for di bo i lo Mi bistibo ku paña di fiesta.\""
3,5,"E ora ei mi a bisa: \"Laga nan mara un tùlban limpi na su kabes.\" Asina nan a mara un tùlban limpi na su kabes i a bistié paña, mientras ku e Angel di SEÑOR tabata pará einan."
3,6,"I e Angel di SEÑOR a spièrta Josué, bisando:"
3,7,"\"Asina e SEÑOR di ehérsitonan ta bisa: 'Si bo kana den Mi kamindanan i si bo hasi loke Mi ordenábo, e ora ei lo bo goberná Mi kas tambe i lo bo tin enkargo di Mi pationan tambe; i lo Mi dunabo entrada liber entre esnan ku ta pará akinan."
3,8,"'Awor skucha, sumosaserdote Josué, abo i bo amigunan ku ta sinta bo dilanti--di bèrdat nan ta hòmbernan ku ta un símbolo, pasobra mira, Mi ta bai trese Mi Sirbidó, e Rama."
3,9,"Pasobra mira e piedra ku Mi a pone dilanti di Josué; riba ún piedra tin shete wowo. Mira, lo Mi graba un inskripshon riba djé,' e SEÑOR di ehérsitonan ta deklará, 'i lo Mi kita e inikidat di e tera ei den ún dia."
3,10,"'Den e dia ei,' e SEÑOR di ehérsitonan ta deklará, 'kada un di boso lo invitá su bisiña pa sinta bou di su mata di wendrùif i bou di su palu di figo.'\""
4,1,"E ora ei e angel ku tabata papia ku mi a bolbe, i a spièrtami manera un hende ku ta wòrdu spièrtá for di su soño."
4,2,"I el a bisami: \"Kiko bo ta mira?\" I mi a bisa: \"Mi ta mira, i ata un kandelá tur di oro ku su kòmchi na su parti ariba, i su shete lampinan na djé ku shete tubo ku ta pertenesé na kada un di e lampinan ku tin na su parti ariba;"
4,3,"tambe dos palu di oleifi banda di djé, ún na banda drechi di e kòmchi i e otro na su banda robes.\""
4,4,"E ora ei mi a kontestá i a bisa e angel ku tabata papia ku mi: \"Kiko esakinan ta, mi señor?\""
4,5,"Asina e angel ku tabata papia ku mi a kontestá i a bisami: \"Bo no sa kiko esakinan ta?\" I mi a bisa: \"Nò, mi señor.\""
4,6,"Anto el a kontestá i a bisami: \"Esaki ta e palabra di SEÑOR na Zorobabel, bisando: 'No pa medio di forsa, ni pa medio di poder, ma pa medio di Mi Spiritu,' e SEÑOR di ehérsitonan ta bisa."
4,7,"'Ta kiko bo ta, O seru grandi? Dilanti di Zorobabel lo bo bira un sabana; i e lo saka e piedra di mas ariba ku gritunan di \"Grasia, grasia na djé!\"'\""
4,8,"Tambe e palabra di SEÑOR a yega na mi, bisando:"
4,9,"\"E mannan di Zorobabel a pone fundeshi di e kas aki, i su mannan lo kab'é. E ora ei boso lo sa ku e SEÑOR di ehérsitonan a mandami serka boso."
4,10,"\"Pasobra ta ken a despresiá e dia di kosnan chikitu? Ma e shetenan aki lo ta kontentu ora nan mira e chumbu-di-midi den man di Zorobabel--esakinan ta e wowonan di e SEÑOR ku ta pasa bai-bin riba henter tera.\""
4,11,"E ora ei mi a kontestá i a bis'é: \"Kiko e dos palunan di oleifi aki ta, ku ta na banda drechi di e kandelá i na su banda robes?\""
4,12,"I mi a kontestá pa di dos biaha i a bis'é: \"Kiko e dos takinan di oleifi ta, ku ta banda di e dos tubonan di oro, for di kualnan e zeta di oro ta basha?\""
4,13,"Asina el a kontestámi, bisando: \"Bo no sa kiko esakinan ta?\" I mi a bisa: \"Nò, mi señor.\""
4,14,"E ora ei el a bisa: \"Esakinan ta e dos ungínan ku ta para banda di e Señor di henter tera.\""
5,1,"Anto mi a hisa mi kara atrobe i a wak, i mira, tabatin un ròl ku ta bula."
5,2,"I el a bisami: \"Kiko bo ta mira?\" I mi a kontestá: \"Mi ta mira un ròl ku ta bula; su largura ta binti kodo i su hanchura dies kodo.\""
5,3,"E ora ei el a bisami: \"Esaki ta e maldishon ku ta sali bai riba superfisio di henter e tera; siguramente kada un ku hòrta lo wòrdu eliminá konforme loke tin skirbí na esun banda, i kada un ku hasi huramentu falsu lo wòrdu eliminá konforme loke tin skirbí na e otro banda."
5,4,"Lo Mi lagu'é sali bai,\" e SEÑOR di ehérsitonan ta deklará, \"i e lo drenta kas di e ladron i kas di esun ku ta hasi huramentu falsu den Mi nòmber; i e lo pasa nochi den e kas ei i kaba kuné, ku su palunan i su piedranan.\""
5,5,"Anto e angel ku tabata papia ku mi a sali i a bisami: \"Awor hisa bo kara wak kiko e kos aki, ku ta sali bai, ta.\""
5,6,"I mi a bisa: \"Kiko e ta?\" I el a bisa: \"Esaki ta e makutu-di-midi ku ta sali bai.\" El a bolbe bisa: \"Esaki ta nan aparensia den henter e tera"
5,7,"(i mira, un tapa di chumbu a wòrdu lantá); i esaki ta un muhé sintá den e makutu!\""
5,8,"Anto el a bisa: \"Esaki ta Maldat!\" I el a tira e muhé abou meimei di e makutu, i a tira e peso di chumbu riba boka di e makutu."
5,9,"Anto mi a hisa mi kara wak, i mira, dos muhé tabata sali ku bientu den nan halanan; i nan tabatin hala manera hala di oyevar, i nan a hisa e makutu entre tera i shelu."
5,10,"I mi a bisa e angel ku tabata papia ku mi: \"Unda nan ta hiba e makutu?\""
5,11,"Anto el a bisami: \"Na tera di Sinar, pa traha un tèmpel pa e muhé ayanan; i ora ku e tèmpel ta prepará, e muhé lo wòrdu poní ayanan riba su mes pedestal.\""
6,1,"Awor mi a hisa mi kara atrobe i a wak, i mira, kuater garoshi tabata sali for di meimei di e dos serunan; i e serunan tabata serunan di bròns."
6,2,"E promé garoshi tabatin kabai kòrá, e di dos garoshi, kabai pretu,"
6,3,"e di tres garoshi, kabai blanku, i e di kuater garoshi, kabai pintá i ku hopi forsa."
6,4,"Anto mi a papia i a bisa e angel ku tabata papia ku mi: \"Kiko esakinan ta, mi señor?\""
6,5,"I e angel a kontestá i a bisami: \"Esakinan ta e kuater spiritunan di shelu, ku ta sali bai despues di a para dilanti di e Señor di henter tera."
6,6,"Esun ku tin e kabainan pretu ta sali bai pa e tera di nòrt, i esnan blanku ta sali bai tras di nan, mientras ku esnan pintá ta sali bai pa e tera di sùit."
6,7,"\"Ora ku esnan fuerte a sali bai, nan tabata purá pa bai patruyá tera.\" I El a bisa: \"Bai, patruyá tera.\" Asina nan a patruyá tera."
6,8,"Anto El a yamami i a papia ku mi, bisando: \"Mira, esnan ku ta bai pa e tera di nòrt a kalma Mi furia den e tera di nòrt.\""
6,9,"Tambe e palabra di SEÑOR a yega na mi, bisando:"
6,10,"\"Tuma un ofrenda for di e eksiliadonan for di Heldai, Tobias i Jedaias; i abo bai e mesun dia i drenta den e kas di Josias, yu hòmber di Sofonias, kaminda nan a bolbe for di Babilonia."
6,11,"I kohe plata i oro, traha un korona i pon'é riba kabes di Josué, yu hòmber di sumosaserdote Josadak."
6,12,"Anto bis'é: 'Asina e SEÑOR di ehérsitonan ta bisa: \"Mira, un Hòmber, Kende Su nòmber ta Rama, pasobra E lo spreit for di kaminda ku E ta; i E lo traha e tèmpel di SEÑOR."
6,13,"Sí, ta E ta Esun ku lo traha e tèmpel di SEÑOR, i ta E lo risibí e onor i lo sinta i goberná riba Su trono. Asina E lo ta un saserdote riba Su trono, i e konseho di pas lo ta meimei di e dos puestonan.\"'"
6,14,"Awor e korona lo bira un rekòrdatorio den e tèmpel di SEÑOR pa Helem, Tobias i Jedaias, i Hen, yu hòmber di Sofonias."
6,15,"I esnan ku ta biba leu lo bin i traha e tèmpel di SEÑOR.\" E ora ei boso lo sa ku e SEÑOR di ehérsitonan a mandami serka boso. I esaki lo sosodé si boso obedesé SEÑOR boso Dios kompletamente."
7,1,"Anto a sosodé ku den e di kuater aña di rei Darío, e palabra di SEÑOR a yega na Zakarias riba e di kuater dia di e di nuebe luna, ku ta Kisleu,"
7,2,"tempu ku e stat di Bèt-èl a manda Sarezer i Regem-melek i nan hòmbernan pa buska e fabor di SEÑOR,"
7,3,"i pa papia ku e saserdotenan ku ta pertenesé na e kas di e SEÑOR di ehérsitonan, i ku e profetanan, bisando: \"Mi mester yora den e di sinku luna i yuna, manera mi a hasi durante di tur e añanan aki?\""
7,4,"E ora ei e palabra di e SEÑOR di ehérsitonan a yega na mi, bisando:"
7,5,"\"Bisa henter pueblo di e tera i e saserdotenan: 'Ora boso a yuna i a lamentá den e di sinku i e di shete luna, di bèrdat ta pa Mi boso a yuna tur e setenta añanan aki?"
7,6,"I ora boso ta kome i bebe, no ta pa boso mes boso ta kome i no ta pa boso mes boso ta bebe?"
7,7,"Esakinan no ta e palabranan ku SEÑOR a proklamá pa medio di e profetanan di promé aya, tempu ku Jerusalèm tabata habitá i tabata prosperá ku su statnan tur rònt di djé, i ku Negèv i e sabananan na pia di seru tabata habitá?'\""
7,8,"E ora ei e palabra di SEÑOR a yega na Zakarias, bisando:"
7,9,"\"Asina e SEÑOR di ehérsitonan a bisa: 'Atministrá hustisia bèrdadero, i kada un mustra kariño i kompashon na su ruman,"
7,10,"i no oprimí e biuda ni e wérfano, e stranhero ni e hende pober; i no plania maldat den boso kurason kontra otro.'"
7,11,"\"Ma nan a nenga di paga atenshon, i ku kapricho nan a bira lomba i a tapa nan orea pa nan no tende."
7,12,"I nan a hasi nan kurason manera piedra, asina ku nan no por a tende e lei i e palabranan ku e SEÑOR di ehérsitonan a manda pa medio di Su Spiritu, dor di e profetanan di promé aya; pesei gran furia a bin for di e SEÑOR di ehérsitonan."
7,13,"\"I a sosodé ku meskos ku El a yama i nan no kier a skucha, asina nan a yama i Ami no kier a skucha,\" e SEÑOR di ehérsitonan ta bisa;"
7,14,"\"ma ku un warwarú Mi a plama nan meimei di tur e nashonnan ku nan no tabata konosé. Asina e tera a keda desolá tras di nan, asina ku ningun hende no tabata bai-bin den djé, pasobra nan a hasi e tera agradabel keda desolá.\""
8,1,"E ora ei e palabra di e SEÑOR di ehérsitonan a bin, bisando:"
8,2,"\"Asina e SEÑOR di ehérsitonan ta bisa: 'Mi ta masha yalurs pa Sion, sí, ku gran furia Mi ta yalurs p'é.'"
8,3,"\"Asina SEÑOR ta bisa: 'Lo Mi bolbe na Sion i lo Mi biba meimei di Jerusalèm. E ora ei Jerusalèm lo wòrdu yamá Stat di Bèrdat, i e seru di e SEÑOR di ehérsitonan lo wòrdu yamá Seru Santu.'"
8,4,"\"Asina e SEÑOR di ehérsitonan ta bisa: 'Hòmber i muhé di edat lo sinta atrobe den e kayanan di Jerusalèm, kada hòmber ku su garoti den su man pa motibu di edat."
8,5,"I e kayanan di e stat lo ta yen di mucha hòmber i mucha muhé ku ta hunga den su kayanan.'"
8,6,"\"Asina e SEÑOR di ehérsitonan ta bisa: 'Si esaki ta muchu maraviyoso den bista di e restante di e pueblo aki den e dianan ei, esaki lo ta muchu maraviyoso den Mi bista tambe?' e SEÑOR di ehérsitonan ta deklará."
8,7,"\"Asina e SEÑOR di ehérsitonan ta bisa: 'Mira, Mi ta bai salba Mi pueblo for di e tera di pariba i for di e tera di pabou;"
8,8,"i lo Mi trese nan bèk, i nan lo biba meimei di Jerusalèm, i nan lo ta Mi pueblo, i Ami lo ta nan Dios den bèrdat i hustisia.'"
8,9,"\"Asina e SEÑOR di ehérsitonan ta bisa: 'Laga boso mannan ta fuerte, boso ku den e dianan aki ta skucha e palabranan aki for di boka di e profetanan, kendenan a papia dia ku fundeshi di e kas di e SEÑOR di ehérsitonan a wòrdu poní, di moda ku e tèmpel por a wòrdu trahá."
8,10,"Pasobra promé ku e dianan ei no tabatin suèldo pa hende ni pa bestia; i pa esun ku a sali òf ku a drenta no tabatin pas, pa motibu di su enemigunan; i Mi a pone tur hende un kontra otro."
8,11,"Ma awor lo Mi no trata e restante di e pueblo aki manera den e dianan di promé aya,' e SEÑOR di ehérsitonan ta deklará."
8,12,"'Pasobra lo tin pas pa e simia: e mata di wendrùif lo duna su fruta, e tera lo duna su produkto, i e shelunan lo duna nan serena; i lo Mi hasi e restante di e pueblo aki eredá tur e kosnan aki."
8,13,"I lo sosodé ku meskos ku boso tabata un maldishon entre e nashonnan, O kas di Juda i kas di Israel, asina lo Mi salba boso pa boso bira un bendishon. No tene miedu; laga boso mannan ta fuerte.'"
8,14,"\"Pasobra asina e SEÑOR di ehérsitonan ta bisa: 'Meskos ku Mi a determiná pa hasi daño na boso, tempu ku boso tatanan a probokáMi na furia,' e SEÑOR di ehérsitonan ta bisa, 'i Mi no a repentí,"
8,15,"asina Mi ta determiná atrobe den e dianan aki pa hasi bon na Jerusalèm i na e kas di Juda. No tene miedu!"
8,16,"Esakinan ta e kosnan ku boso mester hasi: papia bèrdat un ku otro; atministrá huisio, bèrdat i pas den boso portanan di stat."
8,17,"No laga ningun di boso plania maldat kontra otro den boso kurason, i no stima huramentu falsu; pasobra tur esakinan ta kosnan ku Mi ta odia,' SEÑOR ta deklará.\""
8,18,"E ora ei e palabra di e SEÑOR di ehérsitonan a yega na mi, bisando:"
8,19,"\"Asina e SEÑOR di ehérsitonan ta bisa: 'E yunamentu di e di kuater luna, e yunamentu di e di sinku luna, e yunamentu di e di shete luna, i e yunamentu di e di dies luna lo bira goso, alegria i fiestanan kontentu pa e kas di Juda; pesei, stima bèrdat i pas.'"
8,20,"\"Asina e SEÑOR di ehérsitonan ta bisa: 'Lo sosodé ku pueblonan lo bin, sí, e habitantenan di hopi stat."
8,21,"I e habitantenan di esun stat lo bai na e otro, i lo bisa: \"Laga nos bai mesora pa pidi e fabor di SEÑOR, i pa buska e SEÑOR di ehérsitonan; ami tambe lo bai.\""
8,22,"Asina hopi pueblo i nashonnan poderoso lo bin pa buska e SEÑOR di ehérsitonan na Jerusalèm, i pa pidi e fabor di SEÑOR.'"
8,23,"\"Asina e SEÑOR di ehérsitonan ta bisa: 'Den e dianan ei dies hòmber for di tur e nashonnan lo kohe bistí di un hudiu tene, bisando: \"Laga nos bai ku boso, pasobra nos a tende ku Dios ta ku boso.\"'\""
9,1,"E karga di e palabra di SEÑOR ta kontra tera di Hadrak, ku Damasko komo su lugá di sosiegu (pasobra wowo di hende, spesialmente di tur e tribunan di Israel, ta riba SEÑOR),"
9,2,"i tambe kontra Hamat, ku ta keda pegá kuné; i kontra Tiro i Sidon, maske nan ta hopi sabí."
9,3,"Pasobra Tiro a traha un fòrti pa su mes i a montoná plata manera stòf, i oro manera lodo di kaya."
9,4,"Mira, Señor lo kita tur su propiedat for di djé i tira su rikesa den laman; i kandela lo kaba kuné."
9,5,"Askalon lo mira esaki i haña miedu, Gaza tambe lo trose di doló; Ekron tambe, pasobra su speransa a wòrdu konfundí. Ademas, e rei lo peresé for di Gaza, i Askalon lo no ta habitá."
9,6,"I un rasa mesklá lo biba na Asdod, i lo Mi kòrta kita e orguyo di e filisteonan afó."
9,7,"I lo Mi kita nan sanger for di nan boka, i nan abominashonnan for di meimei di nan djentenan. E ora ei nan tambe lo ta un restante pa nos Dios. I nan lo ta manera un tribu na Juda, i Ekron manera un jebuseo."
9,8,"Ma lo Mi kampa rònt di Mi kas pa motibu di un ehérsito, pa motibu di esun ku ta pasa bai i ta bolbe; i ningun opresor lo no pasa riba nan mas, pasobra awor Mi a mira ku Mi mes wowo."
9,9,"Regosihá grandemente, O yu muhé di Sion! Grita ku húbilo, O yu muhé di Jerusalèm! Ata bo Rei ta bin serka bo; E ta hustu i ta trese salbashon, umilde i sintá riba un buriku, riba un buriku yòn, yu di un buriku muhé."
9,10,"I lo Mi kòrta kita e garoshi for di Efrain, i e kabai for di Jerusalèm; i e bog di guera lo wòrdu kòrtá kitá afó. I E lo proklamá pas na e nashonnan; i Su dominio lo ta di laman pa laman, i di Riu Eufrates pa e finnan di tera."
9,11,"Pa loke t'abo tambe, pa motibu di e sanger di Mi aliansa ku bo, Mi a libra bo prezonan for di e pos sin awa."
9,12,"Bolbe na e lugá fortifiká, O prezonan ku tin speransa; awe mes Mi ta deklará ku lo Mi debolbé dòbel na boso."
9,13,"Pasobra lo Mi dobla Juda manera Mi bog, lo Mi yena e bog ku Efrain. I lo Mi lanta bo yu hòmbernan, O Sion, kontra bo yu hòmbernan, O Gresia; i lo Mi hasibo manera e spada di un guerero."
9,14,"E ora ei SEÑOR lo paresé riba nan, i Su flecha lo sali manera lamper; i Señor DIOS lo toka tròmpèt, i lo marcha bai ku warwarúnan di sùit."
9,15,"E SEÑOR di ehérsitonan lo defendé nan. I nan lo devorá, i trapa riba e piedranan di slenger; i nan lo bebe i hasi beheit manera hende ku a bebe biña; i nan lo ta yen manera un kòmchi di sakrifisio, papa muhá manera e skinanan di e altar."
9,16,"I SEÑOR nan Dios lo salba nan den e dia ei, manera e tou di Su pueblo; pasobra nan ta manera e piedranan di un korona ku ta briya den Su tera."
9,17,"Pasobra kon atraktivo i bunita nan lo ta! Trigo lo hasi e hobennan floresé, i biña nobo e birgennan."
10,1,"Pidi SEÑOR awaseru den tempu di primavera-- e SEÑOR ku ta traha e nubianan di tempestat; i E lo duna nan yobidanan di awaseru, vegetashon den kunuku pa kada hende."
10,2,"Pasobra e terafinnan ta papia inikidat, i e adivinadónan ta mira vishonnan engañoso, i ta konta soñonan falsu; en bano nan ta konsolá. Pesei e pueblo ta dwal manera karné, nan ta afligí, pasobra no tin wardadó."
10,3,"\"Mi rabia ta lanta kontra e wardadónan, i lo Mi kastigá e kabritunan chubatu; pasobra e SEÑOR di ehérsitonan a bishitá Su tou, e kas di Juda, i lo hasi nan manera Su kabai mahestuoso den bataya."
10,4,"For di nan e piedra di skina lo bin, for di nan e staka di tènt, for di nan e bog di bataya, for di nan tur gobernante, nan tur huntu."
10,5,"I nan lo ta manera hòmbernan poderoso ku ta trapa e enemigu den e lodo di e kayanan den bataya; i nan lo bringa, pasobra SEÑOR lo ta ku nan; i e koredónan riba kabai lo keda brongosá."
10,6,"\"I lo Mi fortifiká e kas di Juda, i lo Mi salba e kas di Jose, i lo Mi trese nan bèk, pasobra Mi tabatin kompashon ku nan; i nan lo ta komo sifuera nunka Mi a rechasá nan, pasobra Ami ta SEÑOR nan Dios, i lo Mi kontestá nan."
10,7,"I Efrain lo ta manera un hòmber poderoso, i nan kurason lo ta kontentu, manera pa kousa di biña; di bèrdat, nan yunan lo mira esaki i lo ta kontentu; nan kurason lo regosihá den SEÑOR."
10,8,"Lo Mi flùit nan i trese nan tur huntu, pasobra Mi a redimí nan; i nan lo ta mes numeroso ku nan tabata antes."
10,9,"Ora Mi plama nan meimei di e pueblonan, nan lo kòrda riba Mi den teranan leu; i nan ku nan yunan lo biba i bin bèk."
10,10,"Lo Mi trese nan bèk for di tera di Egipto, i rekohé nan for di Asiria; i lo Mi hiba nan na tera di Galaad i Líbano, te ora ku no tin mas lugá pa nan tur."
10,11,"I E lo pasa dor di e laman di angustia, i bati e olanan den laman, asina ku tur e profundidatnan di Neil lo seka; i e orguyo di Asiria lo wòrdu rebahá, i e sèpter di Egipto lo disparsé."
10,12,"I lo Mi fortalesé nan den SEÑOR; i den Su nòmber nan lo kana,\" SEÑOR ta deklará."
11,1,"Habri boso portanan, O Líbano, pa kandela por kome boso palunan di seda."
11,2,"Grita yora, O palu di siprès, pasobra e palu di seda a kai, pasobra e palunan magnífiko a wòrdu destruí; grita yora, O palunan di eik di Basan, pasobra e mondi impenetrabel a bash'abou."
11,3,"Tin un zonidu di lamento di e wardadónan, pasobra nan gloria ta ruiná; tin un zonidu di gruñamentu di leon chikitu, pasobra e orguyo di Jordan ta ruiná."
11,4,"Asina SEÑOR mi Dios ta bisa: \"Pastoriá e tou ku ta destiná pa matansa."
11,5,"Esnan ku ta kumpra nan ta mata nan i no ta haña kastigu, i kada un di esnan ku ta bende nan ta bisa: 'Bendishoná sea SEÑOR, pasobra mi a bira riku!' I nan mes wardadónan no ta tene duele di nan."
11,6,"Pasobra lo Mi no tene duele mas di e habitantenan di e tera,\" SEÑOR ta deklará; \"ma mira, lo Mi hasi e hòmbernan kai, kada un den poder di e otro i den poder di su rei; i nan lo oprimí e tera, i Ami lo no libra nan for di nan poder.\""
11,7,"Asina mi a pastoriá e tou ku tabata destiná pa matansa, esta, e afligínan di e tou. I mi a kohe dos garoti pa mi mes: esun mi a yama Fabor, i e otro mi a yama Union; asina mi a pastoriá e tou."
11,8,"Anto den ún luna mi a deshasí di e tres wardadónan, pasobra mi alma a pèrdè pasenshi ku nan, i nan alma tambe a kansa di mi."
11,9,"E ora ei mi a bisa: \"Lo mi no pastoriá boso. Loke mester muri, lagu'é muri, i loke mester wòrdu destruí, lagu'é wòrdu destruí; i laga esnan ku resta kome otro su karni.\""
11,10,"I mi a kohe mi garoti, Fabor, i a kòrt'é na pida-pida, pa kibra mi aliansa ku mi a sera ku tur e pueblonan."
11,11,"Asina el a wòrdu kibrá riba e dia ei, i asina e afligínan di e tou, ku tabata wak mi, a realisá ku tabata e palabra di SEÑOR."
11,12,"I mi a bisa nan: \"Si boso ta haña ta bon, dunami mi suèldo; ma si no, laga numa!\" Asina nan a pisa trinta siklo di plata komo mi suèldo."
11,13,"Anto SEÑOR a bisami: \"Tira esaki pa e alfarero, e preis magnífiko ei na kual nan a baloráMi.\" Asina mi a kohe e trinta siklo di plata i a tira nan pa e alfarero den e kas di SEÑOR."
11,14,"Anto mi a kòrta mi di dos garoti, Union, na pida-pida, pa kibra e hermandat entre Juda i Israel."
11,15,"I SEÑOR a bisami: \"Bolbe tuma pa bo mes e ekipo di un wardadó bobo."
11,16,"Pasobra mira, Mi ta bai lanta un wardadó den e tera, ku lo no preokupá pa esnan ku ta peresé, ni buska esnan plamá, ni kura esnan heridá, ni sostené esnan ku ta pará, ma ku lo devorá karni di e karnénan gordo i ranka nan hufnan kit'afó."
11,17,"\"Ai di e wardadó inutil ku ta bandoná e tou! Spada lo heridá su brasa i su wowo drechi! Su brasa lo seka kompletamente, i su wowo drechi lo bira siegu.\""
12,1,"E karga di e palabra di SEÑOR tokante di Israel. Asina SEÑOR, Kende ta span e shelunan, Kende ta pone fundeshi di e tera, i ta forma e spiritu di hende den djé, ta deklará:"
12,2,"\"Mira, Mi ta bai hasi Jerusalèm un kopa ku lo pone tur e pueblonan tur rònt kana zeilu; i ora nan rondoná Jerusalèm, nan lo rondoná Juda tambe."
12,3,"I lo sosodé den e dia ei ku lo Mi hasi Jerusalèm un piedra pisá pa tur e pueblonan; tur ku his'é lo wòrdu heridá gravemente. I tur nashon di mundu lo reuní kontra djé."
12,4,"Den e dia ei,\" SEÑOR ta deklará, \"lo Mi laga pániko poderá di tur kabai, i lokura poderá di su koredó. Ma lo Mi kuida e kas di Juda, mientras ku Mi ta hasi tur kabai di e pueblonan bira siegu."
12,5,"Anto e tribunan di Juda lo bisa den nan kurason: 'E habitantenan di Jerusalèm ta un sosten poderoso pa nos pa medio di e SEÑOR di ehérsitonan, nan Dios.'"
12,6,"\"Den e dia ei lo Mi hasi e tribunan di Juda manera un wea di kandela meimei di pida-pida palu, i un flambeu sendí meimei di bohí, asina ku nan lo kaba ku tur e pueblonan rònt di nan, na man drechi i na man robes, mientras ku e habitantenan di Jerusalèm lo bolbe biba na nan mes lugá na Jerusalèm."
12,7,"\"Tambe SEÑOR lo salba e tèntnan di Juda promé, pa e gloria di e kas di David i e gloria di e habitantenan di Jerusalèm no wòrdu halsá riba Juda."
12,8,"Den e dia ei SEÑOR lo defendé e habitantenan di Jerusalèm, i esun ku ta debil entre nan den e dia ei lo ta manera David, i e kas di David lo ta manera Dios, manera e Angel di SEÑOR nan dilanti."
12,9,"I lo sosodé ku den e dia ei lo Mi buska pa destruí tur e nashonnan ku ta bin kontra Jerusalèm."
12,10,"\"I lo Mi basha riba e kas di David i riba e habitantenan di Jerusalèm e Spiritu di grasia i di súplika, asina ku nan lo mira na Mi, Esun ku nan a traspasá; i nan lo yor'E, manera ta yora un úniko yu hòmber, i nan lo yor'E amárgamente, manera e yoramentu amargo pa un primogénito."
12,11,"Den e dia ei lo tin hopi yoramentu na Jerusalèm, manera e yoramentu di Hadad-rimon den e sabana di Meguido."
12,12,"I e tera lo yora, kada famia riba su mes; e famia di e kas di David riba su mes, i nan esposanan riba nan mes; e famia di e kas di Natan riba su mes, i nan esposanan riba nan mes;"
12,13,"e famia di e kas di Leví riba su mes, i nan esposanan riba nan mes; e famia di Semei riba su mes, i nan esposanan riba nan mes;"
12,14,"tur e famianan ku a keda, kada famia riba su mes, i nan esposanan riba nan mes."
13,1,"\"Den e dia ei un fuente lo wòrdu habrí pa e kas di David i pa e habitantenan di Jerusalèm, pa piká i pa impuresa."
13,2,"\"I lo sosodé ku den e dia ei,\" e SEÑOR di ehérsitonan ta deklará, \"lo Mi kòrta kita e nòmbernan di e ídolonan for di e tera, i nan lo no wòrdu rekòrdá mas; i tambe lo Mi kita e profetanan i e spiritu impuru for di e tera."
13,3,"I lo sosodé ku si ainda tin hende ta profetisá, anto su tata i su mama ku a hañ'é lo bis'é: 'Lo bo no biba mas, pasobra bo a papia mentira den e nòmber di SEÑOR'; i su tata i su mama ku a hañ'é lo traspas'é ora ku e profetisá."
13,4,"\"Tambe lo sosodé den e dia ei ku kada un di e profetanan lo haña bèrguensa di su vishon ora ku e ta profetisá, i nan lo no bisti un mantel di lana pa papia mentira;"
13,5,"ma e lo bisa: 'Mi no ta profeta; mi ta un kunukero, pasobra un hende a bendemi komo esklabu den mi hubentut.'"
13,6,"Si un hende puntr'é: 'Kiko ta nifiká e heridanan aki na bo pechu?' E ora ei e lo bisa: 'Esakinan ta e heridanan ku mi a haña den kas di mi amigunan.'"
13,7,"\"Spièrta, O spada, kontra Mi Wardadó, i kontra e Hòmber, Mi Kompañero,\" e SEÑOR di ehérsitonan ta deklará. \"Dal e Wardadó mata pa e karnénan wòrdu plamá; i lo Mi bira Mi man kontra e chikitunan."
13,8,"I lo sosodé den henter e tera,\" SEÑOR ta deklará, \"ku dos parti den djé lo wòrdu kòrtá kitá afó i lo peresé, ma e di tres parti lo keda den djé."
13,9,"I lo Mi pasa e di tres parti dor di kandela, refiná nan manera ta refiná plata, i proba nan manera ta proba oro. Nan lo invoká Mi nòmber, i lo Mi kontestá nan; lo Mi bisa: 'Nan ta Mi pueblo,' i nan lo bisa: 'SEÑOR ta mi Dios.'\""
14,1,"Mira, ta bin un dia pa SEÑOR ku e botín ku a wòrdu kitá for di boso lo wòrdu partí entre boso."
14,2,"Pasobra lo Mi reuní tur e nashonnan kontra Jerusalèm pa bataya, i e stat lo wòrdu kapturá, e kasnan lo wòrdu geplùnder, e muhénan lo wòrdu violá, i mitar di e stat lo bai den eksilio, ma e restu di e pueblo lo no wòrdu kòrtá kitá for di e stat."
14,3,"E ora ei SEÑOR lo sali i bringa kontra e nashonnan ei, manera E ta bringa riba un dia di bataya."
14,4,"I den e dia ei Su pianan lo para riba Seru di Oleifi, ku ta keda dilanti di Jerusalèm, parti pariba; i Seru di Oleifi lo spleit den dos for di pariba te pabou, kousando un vaye masha-masha grandi, asina ku mitar di e seru lo move den direkshon nòrt i e otro mitar den direkshon sùit."
14,5,"I boso lo hui pasa dor di e vaye di Mi serunan, pasobra e vaye di e serunan lo yega te na Azal; sí, boso lo hui meskos ku boso a hui pa e temblor den e dianan di Uzias, rei di Juda. Anto SEÑOR, mi Dios, lo bin, i tur e santunan huntu kunE!"
14,6,"I lo sosodé den e dia ei ku lo no tin lus; e fuentenan di lus lo mengua."
14,7,"Pasobra lo ta un dia úniko ku ta konosí pa SEÑOR--lo no tin ni dia ni anochi, ma ora nochi ta sera lo sosodé ku tin lus."
14,8,"I lo sosodé den e dia ei ku awanan bibu lo kore for di Jerusalèm, esun mitar pa laman di pariba i e otro mitar pa laman di pabou; esaki lo sosodé tantu den zomer komo den wenter."
14,9,"I SEÑOR lo ta rei riba henter e tera; den e dia ei SEÑOR lo ta e úniko, i Su nòmber e úniko."
14,10,"Henter e tera for di Geba te na Rimon, pasùit di Jerusalèm, lo wòrdu kambiá den sabana; ma Jerusalèm lo lanta i keda na su lugá, for di Porta di Benjamin te na e lugá di e Promé Porta, te na Porta di Skina, i for di Toren di Hananeel te na e bakinan-di-pèrs-wendrùif di rei."
14,11,"I lo tin hende ta biba den djé, i lo no tin maldishon mas, pasobra Jerusalèm lo biba den siguridat."
14,12,"Awor esaki lo ta e plaga ku kual SEÑOR lo afligí tur e pueblonan ku a bai bringa kontra Jerusalèm; nan karni lo putri mientras nan ta para riba nan pia, nan wowo lo putri den nan kash'i wowo, i nan lenga lo putri den nan boka."
14,13,"I lo sosodé den e dia ei ku un pániko grandi for di SEÑOR lo kai riba nan; i nan lo gara man di otro, i man di esun lo lanta kontra man di e otro."
14,14,"I Juda tambe lo bringa na Jerusalèm; i e rikesa di tur e nashonnan rònt lo wòrdu rekohí: oro, plata i pañanan na gran abundansia."
14,15,"I meskos ku e plaga aki, asina tambe e plaga riba kabai, mula, kamel, buriku, i tur e bestianan di kria ku lo ta den e kampamentunan ei, lo ta."
14,16,"E ora ei lo sosodé ku tur ku resta di tur e nashonnan ku a bai kontra Jerusalèm lo bai aña tras aña pa adorá Rei, e SEÑOR di ehérsitonan, i pa selebrá e Fiesta di Tabernakelnan."
14,17,"I lo sosodé ku kualke di e famianan di e tera ku no subi bai Jerusalèm pa adorá Rei, e SEÑOR di ehérsitonan, awaseru lo no kai riba nan."
14,18,"I si e famia di Egipto no subi bai ni drenta, e ora ei awaseru lo no kai riba nan; esaki lo ta e plaga ku kual SEÑOR lo afligí e nashonnan ku no ta bai pa selebrá e Fiesta di Tabernakelnan."
14,19,"Esaki lo ta e kastigu di Egipto, i e kastigu di tur e nashonnan ku no ta bai pa selebrá e Fiesta di Tabernakelnan."
14,20,"Den e dia ei \"SANTU PA SEÑOR\" lo ta grabá riba e bèlnan di e kabainan. I e weanan pa kushiná den e kas di SEÑOR lo ta manera e kòmchinan dilanti di e altar."
14,21,"I tur wea pa kushiná na Jerusalèm i na Juda lo ta santu pa e SEÑOR di ehérsitonan. I tur hende ku ta hasi sakrifisio lo bin tuma algun di e weanan i kushiná den nan. I den e dia ei lo no tin ningun kananeo mas den e kas di e SEÑOR di ehérsitonan."
