chapter,verse,"text"
1,1,"Pablo, un apòstel di Jesu-Cristo pa e boluntat di Dios, i Timoteo nos ruman,"
1,2,"Na e santunan i rumannan fiel den Cristo ku ta na Kolosas: Grasia na boso i pas di Dios nos Tata."
1,3,"Nos ta duna gradisimentu na Dios, Tata di nos Señor Jesu-Cristo, semper hasiendo orashon pa boso,"
1,4,"komo ku nos a tende di boso fe den Cristo Jesus i e amor ku boso tin pa tur e santunan,"
1,5,"pa motibu di e speransa ku ta wardá pa boso den shelu, di kual boso a tende kaba den e palabra di bèrdat, e evangelio"
1,6,"ku a yega serka boso, meskos ku den henter mundu tambe e ta duna fruta i ta sigui krese konstantemente, meskos ku el a hasi den boso tambe for di dia ku boso a tende di djé i a komprendé den bèrdat e grasia di Dios;"
1,7,"meskos ku boso a siña esaki for di Epafras, nos ko-sirbidó stimá, kende ta un fiel sirbidó di Cristo pa nos motibu;"
1,8,"i tambe el a pone nos na haltura di boso amor den e Spiritu."
1,9,"Pa e motibu aki tambe, for di e dia ku nos a tende di esaki, nos no a stòp di hasi orashon pa boso i di pidi pa boso por wòrdu yená ku e konosementu di Su boluntat den tur sabiduria spiritual i komprendementu."
1,10,"I nos ta pidi pa boso kana na un manera digno di Señor, pa agrad'E den tur sentido, dunando fruta den tur bon obra i kresiendo den e konosementu di Dios,"
1,11,"siendo fortifiká ku tur poder, segun Su forsa glorioso, pa haña tur pèrseveransia i pasenshi, i ku goso"
1,12,"dunando gradisimentu na e Tata, Kende a kualifiká nos pa tuma parti den e erensia di e santunan den e lus."
1,13,"Pasobra El a libra nos di e poder di skuridat, i a trasladá nos pa e reino di Su Yu stimá,"
1,14,"den Kende nos tin redenshon, e pordon di pikánan."
1,15,"I E ta e imagen di e Dios invisibel, e primogénito di henter kreashon."
1,16,"Pasobra pa medio di djE tur kos a wòrdu kreá, tantu den e shelunan komo riba tera, visibel i invisibel, sea trononan òf dominionan òf gobernantenan òf outoridatnan--tur kos a wòrdu kreá pa medio di djE i p'E."
1,17,"I E ta promé ku tur kos, i den djE tur kos ta konsistí."
1,18,"E ta tambe kabes di e kurpa, e iglesia; i E ta e prinsipio, e primogénito for di e mortonan; pa E mes por bin haña e promé lugá den tur kos."
1,19,"Pasobra a agradá e Tata pa henter e plenitut biba den djE,"
1,20,"i dor di djE rekonsiliá tur kos kunE mes, siendo ku El a hasi pas kaba dor di e sanger di Su krus; dor di djE, mi ta bisa, tantu kosnan riba tera komo kosnan den shelu."
1,21,"I maske anteriormente boso tabata stranhero i enemigu den mente, okupá ku mal echonan,"
1,22,"tòg awor El a rekonsiliá boso den e kurpa di Su karni dor di morto, pa presentá boso Su dilanti santu i sin kulpa i sin ningun reproche--"
1,23,"si di bèrdat boso ta sigui den e fe, firmemente fundá i stabil, i no ta wòrdu moví for di e speransa di e evangelio ku boso a tende, kual a wòrdu proklamá den henter kreashon bou di shelu, i di kual ami, Pablo, a wòrdu hasí un sirbidó."
1,24,"Awor mi ta regosihá den mi sufrimentunan pa boso kousa, i den mi karni mi ta hasi mi parti pa kousa di Su kurpa (kual ta e iglesia), dor di yena loke ta falta den e aflikshonnan di Cristo."
1,25,"Di e iglesia aki mi a wòrdu hasí un sirbidó segun e mayordomia di Dios duná na mi pa boso benefisio, pa mi por kumpli debidamente ku e predikamentu di e palabra di Dios,"
1,26,"esta, e misterio ku tabata skondí for di e siglonan i generashonnan pasá, ma ku awor a wòrdu manifestá na Su santunan,"
1,27,"na kendenan Dios kier a hasi konosí kual ta e rikesanan di e gloria di e misterio aki den e paganonan, ku ta Cristo den boso, e speransa di gloria."
1,28,"I nos ta proklam'E, spièrtando tur hende i siñando tur hende ku tur sabiduria, pa nos presentá tur hende perfekto den Cristo."
1,29,"I pa e propósito aki tambe mi ta traha, luchando segun Su poder ku ta obra poderosamente den mi."
2,1,"Pasobra mi kier pa boso sa ki un lucha grandi mi ta lucha pa boso, i pa esnan ku ta na Laodisea, i pa tur esnan ku no a mira mi kara personalmente,"
2,2,"pa nan kurason wòrdu enkurashá, siendo uní ku otro den amor, i alkansando tur e rikesa ku ta bin di e siguransa kompleto di komprendementu, ku ta resultá den un konosementu bèrdadero di e misterio di Dios, esta, Cristo mes,"
2,3,"den Kende tur e tesoronan di sabiduria i konosementu ta skondí."
2,4,"Mi ta bisa esaki pa ni un hende no gaña boso ku argumento ku ta zona bunita."
2,5,"Pasobra maske mi ta ousente den kurpa, sinembargo, mi ta ku boso den spiritu, kontentu pa mira boso bon disiplina i e stabilidat di boso fe den Cristo."
2,6,"Pesei, meskos ku boso a risibí Cristo Jesus e Señor, asina kana den djE,"
2,7,"siendo firmemente araigá i awor edifiká den djE i stablesí den boso fe, meskos ku boso a wòrdu instruí, i ta abundá den gradisimentu."
2,8,"Mira pa ni un hende no kohe boso prezo dor di filosofia i engaño bano, segun tradishon di hende, segun e prinsipionan elemental di mundu, i no segun Cristo."
2,9,"Pasobra den djE henter e plenitut di e Deidat ta biba korporalmente,"
2,10,"i den djE boso a wòrdu hasí kompleto, i E ta e kabes riba tur gobierno i outoridat;"
2,11,"i den djE boso a wòrdu sirkumsidá tambe ku un sirkumsishon no hasí ku man, dor di e kitamentu di e naturalesa pekaminoso pa medio di e sirkumsishon di Cristo,"
2,12,"siendo derá kunE den boutismo, den kual boso a wòrdu lantá tambe huntu kunE dor di fe den e poder di Dios, Kende a lant'E for di e mortonan."
2,13,"I tempu boso tabata morto den boso transgreshonnan i e insirkumsishon di boso karni, El a hasi boso bibu huntu kunE, dor di a pordoná nos tur nos transgreshonnan,"
2,14,"dor di kanselá e sertifikado di debe ku tabata konsistí di dekretonan kontra nos i ku tabata hostil pa ku nos; i El a kit'é for di kaminda dor di klab'é na krus."
2,15,"Ora ku El a desarmá e gobernantenan i outoridatnan, El a eksponé nan públikamente, dor di triunfá riba nan pa medio di djE."
2,16,"Pesei, no laga ni un hende aktua komo boso hues enkuanto komementu òf bebementu, òf enkuanto un dia di fiesta òf luna nobo òf dia di Sabat--"
2,17,"kosnan ku ta djis sombra di loke mester bin; ma e realidat ta pertenesé na Cristo."
2,18,"No laga ni un hende sigui defroudá boso di boso premio dor di hiba gustu den umildat falsu i adorashon di angelnan, konfiando riba vishonnan ku el a mira, arogante sin motibu pa kousa di su mente karnal,"
2,19,"sin tene na e Kabes, for di kual henter e kurpa, siendo sostení i tení huntu pa medio di e skarnirnan i kabuyanan, ta krese ku un kresementu ku ta di Dios."
2,20,"Si boso a muri ku Cristo pa e prinsipionan básiko di mundu, pakiko, komo si fuera boso tabata biba den mundu, boso ta someté boso mes na dekretonan, manera,"
2,21,"\"No toka, no purba, no mishi!\""
2,22,"kualnan tur ta referí na kosnan destiná pa kaba dor di uzo--konforme e mandamentunan i siñansanan di hende?"
2,23,"Esakinan ta asuntonan ku di bèrdat tin aparensia di sabiduria den religion ku hende mes a traha, i den umildat falsu i den trato severo di e kurpa, ma ku no ta di ningun balor kontra satisfakshon di e karni."
3,1,"Si boso a wòrdu lantá ku Cristo anto, sigui buska e kosnan djariba, kaminda Cristo ta, sintá na man drechi di Dios."
3,2,"Pone boso mente riba e kosnan djariba, no riba e kosnan ku ta riba tera."
3,3,"Pasobra boso a muri i boso bida ta skondí ku Cristo den Dios."
3,4,"Ora Cristo, Kende ta nos bida, wòrdu revelá, e ora ei boso tambe lo wòrdu revelá huntu kunE den gloria."
3,5,"Pesei, konsiderá e miembronan di boso kurpa terenal komo morto pa inmoralidat, impuresa, pashon, deseo malu, i golosidat, ku ta igual na idolatria."
3,6,"Pasobra ta pa motibu di e kosnan aki ku e furia di Dios lo bin riba e yunan di desobedensia,"
3,7,"i den esakinan boso tambe tabata kana un tempu, tempu ku boso tabata biba den nan."
3,8,"Ma awor boso tambe mester pone tur esakinan un banda: rabia, furia, malisia, kalumnia i palabra sushi for di boso boka."
3,9,"No gaña otro, komo ku boso a pone un banda e hende bieu ku su práktikanan malbado,"
3,10,"i a bisti e hende nobo ku ta wòrdu renobá den un konosementu bèrdadero segun e imagen di Esun ku a kre'é--"
3,11,"un renobamentu den kual no tin distinshon entre griego i hudiu, sirkumsidá i insirkumsidá, bárbaro, skita, esklabu i hende liber, ma Cristo ta tur i den tur."
3,12,"I asina, manera esnan ku a wòrdu skohí di Dios, santu i stimá, bisti un kurason di kompashon, kariño, umildat, mansedumbre i pasenshi."
3,13,"I boso soportá otro i pordoná otro, si un di boso tin un keho kontra un otro; meskos ku Señor a pordoná boso, asina boso tambe mester hasi."
3,14,"I ademas di tur e kosnan aki bisti amor, kual ta e laso perfekto di unidat."
3,15,"I laga e pas di Cristo goberná den boso kurason, pa kual di bèrdat boso a wòrdu yamá den ún kurpa; i sea gradisido."
3,16,"Laga e palabra di Cristo biba rikamente den boso, ku tur sabiduria siñando i spièrtando otro ku salmo i himno i kantika spiritual, kantando ku gradisimentu den boso kurason na Dios."
3,17,"I tur loke boso hasi ku palabra òf ku echo, hasi tur den e nòmber di Señor Jesus, dunando gradisimentu dor di djE na Dios e Tata."
3,18,"Esposanan, sea sumiso na boso esposonan, manera ta pas den Señor."
3,19,"Esposonan, stima boso esposanan, i no sea amargá kontra nan."
3,20,"Yunan, sea obedesido na boso mayornan den tur kos, pasobra esaki ta agradabel na Señor."
3,21,"Tatanan, no proboká boso yunan, pa nan no pèrdè ánimo."
3,22,"Esklabunan, den tur kos obedesé esnan ku ta boso shonnan riba tera, no pa bista, manera esnan ku solamente ta agradá hende, ma ku sinseridat di kurason, i ku temor pa Señor."
3,23,"Tur loke boso hasi, hasi boso trabou di kurason, komo pa Señor i no pa hende,"
3,24,"sabiendo ku for di Señor boso lo risibí e rekompensa di e erensia. Ta Señor Cristo ta Esun ku boso ta sirbi."
3,25,"Pasobra esun ku hasi malu lo risibí e konsekuensianan di e maldat ku el a hasi, i esei sin distinshon di persona."
4,1,"Shonnan, duna boso esklabunan loke ta hustu i korekto, sabiendo ku boso tambe tin un Shon den shelu."
4,2,"Dediká boso mes na orashon, keda alerta den djé ku un aktitut di gradisimentu;"
4,3,"i na e mesun tempu hasi orashon pa nos tambe, pa Dios habri un porta pa nos pa e palabra, pa nos anunsiá e misterio di Cristo, pa kual tambe mi a wòrdu poní den prizon;"
4,4,"pa mi por proklam'é klaramente na e manera ku mi mester papia."
4,5,"Komportá boso ku sabiduria pa ku esnan di pafó, hasiendo bon uzo di e oportunidat."
4,6,"Laga boso palabranan ta semper ku grasia, sasoná ku salu, pa boso por sa kon boso mester kontestá kada persona."
4,7,"Tokante di tur mi asuntonan, Tikiko, nos ruman stimá i sirbidó fiel i kompañero den sirbishi di Señor, lo trese informashon pa boso."
4,8,"Pasobra mi a mand'é serka boso hustamente pa e propósito aki, pa boso por sa di nos sirkumstansianan i pa e por enkurashá boso kurason;"
4,9,"i huntu kuné Onésimo, nos ruman fiel i stimá, kende ta un di boso. Nan lo pone boso na haltura di henter e situashon akinan."
4,10,"Aristarko, mi kompañero di den prizon, ta manda saludá boso; i tambe Barnabas su primo, ku yama Marko, (tokante di kende boso a risibí instrukshonnan: si e bin serka boso, yam'é bonbiní);"
4,11,"i tambe Jesus, kende ta wòrdu yamá Justu; esakinan ta e úniko kompañeronan di trabou pa e reino di Dios, kendenan ta di e sirkumsishon; i nan a proba di ta un enkurashamentu pa mi."
4,12,"Epafras, kende ta un di boso, un sirbidó di Jesu-Cristo, ta manda saludá boso, semper luchando seriamente pa boso den su orashonnan, pa boso por para firme, perfekto i kompletamente sigur den henter e boluntat di Dios."
4,13,"Pasobra mi ta duna testimonio di djé ku e tin un preokupashon profundo pa boso i pa esnan ku ta na Laodisea i Hierápolis."
4,14,"Lukas, e dòkter stimá, ta manda saludá boso, i tambe Demas."
4,15,"Saludá e rumannan ku ta na Laodisea, i tambe Ninfas i e iglesia ku ta na su kas."
4,16,"I ora ku e karta aki wòrdu lesá meimei di boso, laga les'é tambe den e iglesia di e laodisensenan; i boso, di boso parti, lesa mi karta ku ta bin for di Laodisea."
4,17,"I bisa Arkipo: \"Paga atenshon na e ministerio ku bo a risibí den Señor, pa bo kumpli kuné.\""
4,18,"Ami, Pablo, ta skirbi e saludo aki ku mi mes man. Kòrda mi kadenanan. Grasia sea ku boso. Amèn."
