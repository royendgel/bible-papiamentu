chapter,verse,"text"
1,1,"Awor a sosodé ku despues di Saul su morto, ora David a bolbe di e matansa di e amalekitanan, el a keda dos dia na Siklag."
1,2,"I a sosodé ku riba e di tres dia a bin un hòmber for di e kampamentu di Saul, ku su pañanan gesker i ku tera riba su kabes. I ora ku el a yega serka David, el a tira su kurpa abou ku su kara te na suela."
1,3,"I David a puntr'é: \"Di unda bo ta bin?\" I el a bis'é: \"Mi a skapa for di e kampamentu di Israel.\""
1,4,"I David a bis'é: \"Kon kos a bai? Pa fabor, kontami.\" I el a bisa: \"E pueblo a hui for di bataya, i tambe hopi di e hendenan a kai i a muri; i Saul ku su yu hòmber Jonatan tambe a muri.\""
1,5,"Anto David a bisa e hoben ku a trese e notisia: \"Kon bo sa ku Saul i su yu hòmber Jonatan ta morto?\""
1,6,"I e hoben ku a trese e notisia a bisa: \"Pa kasualidat mi tabata riba Seru Gilboa, i mira, Saul tabata lèn riba su lansa. I mira, e garoshinan i e koredónan di kabai tabata bin nèt su tras."
1,7,"I ora ku el a drai wak, el a mirami i a yamami. I mi a bisa: 'At'ami aki.'"
1,8,"\"I el a puntrami: 'Ken bo ta?' \"I mi a kontest'é: 'Mi ta un amalekita.'"
1,9,"\"Anto el a bisami: 'Pa fabor, para banda di mi i matami, pasobra agonia a garami, komo ku ainda tin bida den mi.'"
1,10,"\"Asina mi a para banda di djé i a mat'é, pasobra mi tabata sa ku e lo no por a biba mas despues ku el a kai. I mi a kohe e korona ku tabata riba su kabes i e armbant ku tabata na su brasa, i mi a trese nan aki pa mi señor.\""
1,11,"E ora ei David a gara su mes pañanan i a sker nan, i tur e hòmbernan ku tabata huntu kuné tambe a hasi meskos."
1,12,"I nan a lamentá i a yora i a yuna te anochi pa Saul i su yu hòmber Jonatan, i pa e pueblo di SEÑOR i pa e kas di Israel, pasobra nan a muri pa medio di spada."
1,13,"I David a puntra e hoben ku a trese e notisia p'é: \"Di unda bo ta?\" I el a kontestá: \"Mi ta yu di un stranhero, un amalekita.\""
1,14,"Anto David a bis'é: \"Di kon bo no tabatin miedu di saka bo man pa destruí SEÑOR Su ungí?\""
1,15,"I David a yama un di e hobennan i a bisa: \"Bai mat'é.\" Asina el a dal é mata."
1,16,"I David a bis'é: \"Bo sanger ta riba bo kabes, pasobra bo mes boka a testifiká kontra bo, ora bo a bisa: 'Mi a mata SEÑOR Su ungí.'\""
1,17,"E ora ei David a kanta e kantika di lamento aki ofer di Saul i su yu hòmber Jonatan,"
1,18,"i el a bisa nan pa siña e yu hòmbernan di Juda e kantika di e bog; mira, e ta pará skirbí den e buki di Jaser."
1,19,"\"Bo bunitesa, O Israel, ta matá riba bo lugánan haltu! Kon e poderosonan a kai!"
1,20,"\"No konta esaki na Gat, no proklamá esaki den e kayanan di Askalon, pa e yu muhénan di e filisteonan no regosihá, pa e yu muhénan di e insirkumsidánan no bula di kontentu."
1,21,"\"O serunan di Gilboa, no laga tin serena ni awaseru riba boso, ni terenonan di ofrenda; pasobra ayanan e eskudo di e poderosonan a wòrdu profaná, e eskudo di Saul no ta wòrdu huntá ku zeta."
1,22,"For di e sanger di e mortonan, for di e vèt di e poderosonan, e bog di Jonatan no a bolbe bèk, i e spada di Saul no a bolbe bashí."
1,23,"\"Saul i Jonatan, stimá i amabel durante di nan bida, i den nan morto nan no a wòrdu separá; nan tabata mas lihé ku águila, nan tabata mas fuerte ku leon."
1,24,"\"O yu muhénan di Israel, yora pa Saul, kende a bisti boso luhosamente na skarlata, kende a dòrna boso bistínan ku oro."
1,25,"\"Kon e poderosonan a kai meimei di e bataya! Jonatan a wòrdu matá riba bo lugánan haltu."
1,26,"Mi ta angustiá pa bo motibu, mi ruman Jonatan; bo tabata masha amabel pa mi. Bo amor pa mi tabata mas maraviyoso ku e amor di muhé."
1,27,"\"Kon e poderosonan a kai, i e armanan di guera a peresé!\""
2,1,"Despues a sosodé ku David a konsultá ku SEÑOR, bisando: \"Mi mester bai na un di e statnan di Juda?\" I SEÑOR a bis'é: \"Bai.\" Asina David a bisa: \"Na unda mi mester bai?\" I El a bisa: \"Na Hebròn.\""
2,2,"Anto David a bai ayanan, huntu ku su dos esposanan: Ahinoam e jezreelita i Abigail, biuda di Nabal e karmelita."
2,3,"I David a hiba su hòmbernan ku tabata huntu kuné, kada un ku e hendenan di su kas; i nan a bai biba den e statnan di Hebròn."
2,4,"E ora ei e hòmbernan di Juda a bin, i ayanan nan a ungi David komo rei riba e kas di Juda. I nan a konta David, bisando: \"Ta e hòmbernan di Jabes-galaad a dera Saul.\""
2,5,"I David a manda mensaheronan serka e hòmbernan di Jabes-galaad, i a bisa nan: \"Ku SEÑOR bendishoná boso, pasobra boso a mustra e kariño aki na Saul, boso señor, i a der'é."
2,6,"I awor, ku SEÑOR mustra kariño i bèrdat na boso; i ami tambe lo mustra e bondat aki na boso, pasobra boso a hasi e kos aki."
2,7,"Pesei anto, laga boso mannan ta fuerte i sea balente; pasobra Saul, boso señor, ta morto, i e kas di Juda a ungimi komo rei riba nan.\""
2,8,"Ma Abner, yu hòmber di Ner, komandante di Saul su ehérsito, a tuma Is-boset, yu hòmber di Saul, i a hib'é Mahanaim."
2,9,"I el a hasié rei di Galaad, di e gesuritanan, di Jezreel, di Efrain i di Benjamin, sí, di henter Israel."
2,10,"Is-boset, Saul su yu hòmber, tabatin kuarenta aña dia ku el a bira rei riba Israel, i e tabata rei pa dos aña. E kas di Juda, sinembargo, a sigui David."
2,11,"I e temporada ku David tabata rei riba e kas di Juda na Hebròn tabata shete aña i seis luna."
2,12,"Awor Abner, yu hòmber di Ner, a sali for di Mahanaim pa bai Gabaon huntu ku e sirbidónan di Is-boset, yu hòmber di Saul."
2,13,"I Joab, yu hòmber di Sarvia, i e sirbidónan di David a sali i a kontra nan na e tanki di awa di Gabaon; i nan a sinta, un na un banda di e tanki i e otro na e otro banda di e tanki."
2,14,"E ora ei Abner a bisa Joab: \"Awor, laga e hobennan lanta i tene un kompetensia nos dilanti.\" I Joab a bisa: \"Laga nan lanta.\""
2,15,"Asina nan a lanta i a wòrdu kontá, diesdos pa Benjamin i Is-boset, yu hòmber di Saul, i diesdos di e sirbidónan di David."
2,16,"I kada un di nan a gara su oponente na su kabes, i a hinka su spada den kustia di su oponente; asina nan a kai abou huntu. Pesei e lugá ei a wòrdu yamá Helkat-hazurim, ku ta keda na Gabaon."
2,17,"I e dia ei e bataya tabata masha fuerte, i Abner i e hòmbernan di Israel a wòrdu derotá dilanti di e sirbidónan di David."
2,18,"Awor e tres yu hòmbernan di Sarvia tabata ayanan, Joab, Abisai i Asael; i Asael por a kore mes lihé ku un gasèl den sabana."
2,19,"I Asael a pèrsiguí Abner i no a bira ni na man drechi ni na man robes ora ku e tabata sigui tras di Abner."
2,20,"Anto Abner a drai wak su tras i a bisa: \"T'abo, Asael?\" I Asael a kontestá: \"Sí, t'ami.\""
2,21,"Anto Abner a bis'é: \"Kita na bo man drechi òf na bo man robes, i gara un di e hobennan i tuma su botín pa bo.\" Ma Asael no tabata kier a stòp di sigui su tras."
2,22,"I Abner a bolbe bisa Asael: \"Bira bai, stòp di siguimi. Pakiko mi mester dal bo tumbabo abou? E ora ei kon mi ta hasi hisa kara wak bo ruman Joab?\""
2,23,"Sinembargo, el a nenga di bira bai; pesei Abner a dal é den su barika ku e banda stòmpi di e lansa, asina ku e lansa a sali pa su lomba. I el a kai einan i a muri ei mes. I a sosodé ku tur hende ku a yega na e lugá kaminda Asael a kai muri, a keda para ketu."
2,24,"Ma Joab i Abisai a pèrsiguí Abner. I ora solo tabata baha nan a yega na e seru di Ama, ku ta keda dilanti di Gia den direkshon di e desierto di Gabaon."
2,25,"I e yu hòmbernan di Benjamin a reuní huntu tras di Abner i a forma ún trupa, i nan a para riba kabes di un seru."
2,26,"E ora ei Abner a yama Joab i a bisa: \"E spada mester devorá pa semper? Bo no ta realisá ku e final lo ta amargura? Kuantu tempu lo dura promé ku bo bisa e hendenan pa bira bèk, pa nan stòp di sigui nan rumannan?\""
2,27,"I Joab a bisa: \"Manera Dios ta biba, si bo no a papia, siguramente e pueblo lo a bai for di awe mainta; kada un lo a stòp di sigui su ruman.\""
2,28,"Anto Joab a supla tròmpèt; i tur e hendenan a keda para i no a pèrsiguí Israel mas, ni nan no a sigui bringa mas."
2,29,"I Abner i su hòmbernan a pasa dor di Arabá henter e anochi ei; asina nan a krusa Jordan, a kana henter mainta i a yega Mahanaim."
2,30,"E ora ei Joab a bolbe i a stòp di sigui Abner. I ora ku el a reuní tur e hendenan, tabata falta diesnuebe sirbidó di David, fuera di Asael."
2,31,"Ma e sirbidónan di David a mata hopi hòmber di Benjamin i di Abner, asina ku tres shent'i sesenta hòmber a muri."
2,32,"I nan a kohe Asael i a der'é den e tumba di su tata ku tabata keda na Bètlehèm. Anto Joab i su hòmbernan a kana henter anochi, i nan a yega Hebròn ora dia tabata habri."
3,1,"Awor tabatin un guera largu entre e kas di Saul i e kas di David; i David a bira mas i mas fuerte, ma e kas di Saul a sigui bira mas i mas swak."
3,2,"Na Hebròn a nase yu hòmbernan pa David: su primogénito tabata Amnon, di Ahinoam e jezreelita;"
3,3,"i su di dos yu, Kileab, di Abigail, biuda di Nabal e karmelita; i e di tres, Absalon, yu hòmber di Maaka, yu muhé di Talmai, rei di Gesur;"
3,4,"i e di kuater, Adonias, yu hòmber di Haguit; i e di sinku, Sefatias, yu hòmber di Abital;"
3,5,"i e di seis, Itream, di Egla, esposa di David. Esakinan a nase pa David na Hebròn."
3,6,"I a sosodé ku mientras tabatin guera entre e kas di Saul i e kas di David, Abner tabata fortalesé su mes posishon den e kas di Saul."
3,7,"Awor Saul tabatin un konkubina ku tabata yama Rispa, yu muhé di Aja; i Is-boset a bisa Abner: \"Pakiko bo a drumi ku mi tata su konkubina?\""
3,8,"Anto Abner a rabia mashá pa e palabranan di Is-boset, i a bisa: \"Ta un kabes di kachó mi ta ku ta pertenesé na Juda? Awe mi ta mustra kariño na e kas di bo tata Saul, na su ruman hòmbernan i na su amigunan, i no a entregábo den man di David; i tòg awe bo ta pone un kulpa riba mi enkuanto e muhé."
3,9,"Ku Dios hasi asina ku Abner, i pió ainda, si mi no hasi pa David loke SEÑOR a hura na djé,"
3,10,"i trasladá e reino for di e kas di Saul, i stablesé e trono di David riba Israel i riba Juda, for di Dan te na Beerseba.\""
3,11,"I Is-boset no por a kontestá Abner ni ún palabra mas, pasobra e tabatin miedu di djé."
3,12,"E ora ei Abner a manda mensaheronan serka David kaminda e tabata, bisando: \"Di ken e tera ta? Sera un aliansa ku mi, i mira, mi man lo ta ku bo pa trese henter Israel na su banda.\""
3,13,"I David a bisa: \"Bon! Lo mi sera un aliansa ku bo, ma ún kos mi ta eksigí di bo, esta, lo bo no mira mi kara si bo no trese Mikal, Saul su yu muhé, promé, ora bo bin serka mi.\""
3,14,"I David a manda mensaheronan serka Is-boset, Saul su yu hòmber, bisando: \"Dunami mi esposa Mikal, ku kende mi tabata komprometí pa shen prepusio di e filisteonan.\""
3,15,"I Is-boset a manda kita Mikal for di su esposo, for di Paltiel, yu hòmber di Lais."
3,16,"Ma su esposo a bai kuné, yorando, i a siguié te na Bahurim. Anto Abner a bis'é: \"Bai bèk.\" I el a bai bèk."
3,17,"Awor Abner a papia ku e ansianonan di Israel, bisando: \"Den pasado boso tabata buska David pa ta rei riba boso."
3,18,"Awor anto, hasié! Pasobra SEÑOR a papia di David, bisando: 'Pa medio di man di Mi sirbidó David lo Mi salba Mi pueblo Israel for di man di e filisteonan i for di man di tur nan enemigunan.'\""
3,19,"I tambe Abner a papia pa Benjamin tende; i ademas, Abner a bai papia pa David tende na Hebròn tur loke tabata parse bon pa Israel i pa henter e kas di Benjamin."
3,20,"Anto Abner i binti hòmber huntu kuné a yega serka David na Hebròn. I David a hasi un fiesta pa Abner i e hòmbernan ku tabata huntu kuné."
3,21,"I Abner a bisa David: \"Lagami lanta i bai, i reuní henter Israel serka señor mi rei, pa nan sera un aliansa ku bo, i pa bo ta rei riba tur loke bo kurason ta deseá.\" Asina David a manda Abner bai, i el a bai na pas."
3,22,"I mira, e sirbidónan di David i Joab a bin for di un atake i a trese hopi botín huntu ku nan; ma Abner no tabata serka David na Hebròn, pasobra David a mand'é bai, i el a bai na pas."
3,23,"Ora Joab i henter e ehérsito ku tabata huntu kuné a yega, nan a konta Joab, bisando: \"Abner, yu hòmber di Ner, a bin serka rei, i el a mand'é bai, i el a bai na pas.\""
3,24,"E ora ei Joab a bin serka rei i a bisa: \"Kiko bo a hasi? Mira, Abner a bin serka bo; pakiko anto bo a mand'é bai, i el a bai kaba?"
3,25,"Bo konosé Abner, yu hòmber di Ner, ku el a bin pa gañabo i pa investigá bo salida i bo entrada, i pa haña sa tur loke bo ta hasi.\""
3,26,"Ora Joab a bai for di David, el a manda mensaheronan tras di Abner; i nan a tres'é bèk for di e pos di Sira, ma David no tabata sa esaki."
3,27,"Awor ora ku Abner a bolbe Hebròn, Joab a hal'é bai kuné na e porta di stat komo si fuera e kier a papia den konfiansa kuné; i ayanan el a hink'é den su barika asina ku el a muri pa motibu di e sanger di su ruman hòmber Asael."
3,28,"I despues, ora David a tende esaki, el a bisa: \"Ami i mi reino pa semper ta inosente di e sanger di Abner, yu hòmber di Ner, dilanti di SEÑOR."
3,29,"Ku esaki kai riba kabes di Joab i riba henter e kas di su tata; i ku lo no falta den e kas di Joab un hende ku tin derama, òf ku ta leproso, òf ku ta kana ku garoti, òf ku ta kai pa medio di spada, òf ku ta falta pan.\""
3,30,"Asina Joab i su ruman hòmber Abisai a mata Abner, pasobra el a mata nan ruman hòmber Asael den e bataya na Gabaon."
3,31,"E ora ei David a bisa Joab i tur e hendenan ku tabata huntu kuné: \"Sker boso pañanan i faha boso mes ku paña-di-saku i lamentá dilanti di Abner.\" I rei David a kana tras di e kaha di morto."
3,32,"Asina nan a dera Abner na Hebròn; i rei a halsa su bos i a yora na graf di Abner, i henter e pueblo a yora."
3,33,"I rei a kanta un lamento pa Abner i a bisa: \"Abner mester a muri manera un bobo ta muri?"
3,34,"Bo mannan no tabata mará, ni bo pianan no tabata na sepa; manera un hende ku ta kai dilanti di e malbadonan, bo a kai.\" I henter e pueblo a bolbe yor'é."
3,35,"E ora ei henter e pueblo a bin pa pèrsuadí David pa kome pan, mientras ku tabata di dia ainda; ma David a hura, bisando: \"Ku Dios hasi asina ku mi, i pió ainda, si mi purba pan òf kualke otro kos promé ku solo baha.\""
3,36,"Awor henter e pueblo a ripará esaki, i esaki a agradá nan, meskos ku tur kos ku rei tabata hasi tabata agradá henter e pueblo."
3,37,"Asina henter e pueblo i henter Israel a komprendé e dia ei ku no tabata boluntat di rei pa laga mata Abner, yu hòmber di Ner."
3,38,"E ora ei rei a bisa su sirbidónan: \"Boso no sa ku awe un prens i un gran hòmber a kai na Israel?"
3,39,"I awe mi ta swak, ounke ku mi ta ungí komo rei; i e hòmbernan aki, yu hòmbernan di Sarvia, ta muchu fuerte pa mi. Ku SEÑOR paga e malechor segun su maldat.\""
4,1,"Awor ora ku Is-boset, Saul su yu hòmber, a tende ku Abner a muri na Hebròn, el a pèrdè kurashi, i henter Israel a keda spantá."
4,2,"I Saul su yu hòmber tabatin dos hòmber ku tabata komandante di trupa: nòmber di esun tabata Baana, i nòmber di e otro Rekab, yu hòmbernan di Rimon e beerotita, di e yu hòmbernan di Benjamin (pasobra Beerot tambe ta wòrdu konsiderá parti di Benjamin,"
4,3,"i e beerotitanan a hui bai Gitaim i a keda stranhero ayanan te dia djawe)."
4,4,"Awor Jonatan, Saul su yu hòmber, tabatin un yu hòmber ku pia mankaron. E tabatin sinku aña dia ku notisia tokante di Saul i Jonatan a yega for di Jezreel, i su yaya a koh'é i a hui bai kuné. I a sosodé ku den su purá pa hui e mucha a kai i a bira lam. I su nòmber tabata Mefi-boset."
4,5,"Awor Rekab i Baana, yu hòmbernan di Rimon e beerotita, a bai i a yega na e kas di Is-boset na e ora mas kalor di dia, mientras ku e tabata tuma su sosiegu di mèrdia."
4,6,"I nan a drenta bai te meimei di e kas komo si fuera ta trigo nan a bin buska, i nan a hink'é den su barika; anto Rekab i su ruman hòmber Baana a hui bai."
4,7,"I ora nan a drenta den e kas, mientras ku Is-boset tabata drumí riba su kama den su kamber, nan a dal é mata i a kita su kabes afó. I nan a kohe su kabes bai kuné i a biaha riba kaminda di Arabá henter anochi."
4,8,"Anto nan a trese e kabes di Is-boset pa David na Hebròn, i a bisa rei: \"At'e kabes di Is-boset, yu hòmber di Saul, bo enemigu, kende tabata buskabo pa mata; i awe SEÑOR a duna señor mi rei vengansa riba Saul i su desendientenan.\""
4,9,"I David a kontestá Rekab i su ruman hòmber Baana, yu hòmbernan di Rimon e beerotita, i a bisa nan: \"Manera SEÑOR ta biba, Kende a redimí mi bida for di tur angustia,"
4,10,"dia ku un hende a bisami: 'Mira, Saul ta morto,' i a kere ku e tabata trese bon notisia, mi a gar'é i a mat'é na Siklag, loke tabata e rekompensa ku mi a dun'é pa su notisia."
4,11,"Kuantu mas, ora hòmbernan malbado a mata un hòmber hustu den su mes kas riba su kama, lo mi no eksigí awor su sanger for di boso man i destruí boso for di riba tera?\""
4,12,"E ora ei David a duna òrdu na su sirbidónan hoben, i nan a mata nan i a kòrta nan mannan i nan pianan kit'afó i a kologá nan pegá ku e tanki na Hebròn. Ma nan a kohe e kabes di Is-boset i a dera esaki den e graf di Abner na Hebròn."
5,1,"E ora ei tur e tribunan di Israel a bin serka David na Hebròn i a bisa: \"Mira, nos ta bo wesu i bo karni."
5,2,"Den pasado, tempu ku Saul tabata rei riba nos, abo tabata esun ku tabata guia Israel pa sali i pa drenta. I SEÑOR a bisabo: 'Abo lo pastoriá Mi pueblo Israel, i lo bo ta un gobernante riba Israel.'\""
5,3,"Asina tur e ansianonan di Israel a bin serka rei na Hebròn, i rei David a sera un aliansa ku nan na Hebròn dilanti di SEÑOR; anto nan a ungi David komo rei riba Israel."
5,4,"David tabatin trinta aña dia ku el a bira rei i el a reina kuarenta aña."
5,5,"Na Hebròn el a reina shete aña i seis luna riba Juda, i na Jerusalèm el a reina trint'i tres aña riba henter Israel i Juda."
5,6,"Awor rei i su hòmbernan a bai Jerusalèm kontra e jebuseonan, e habitantenan di e tera, kendenan a bisa David: \"Bo no ta drenta aki den; ma e siegunan i e lamnan lo kore ku bo\", pensando: \"David no por drenta aki den.\""
5,7,"Sinembargo, David a kapturá e lugá fortifiká di Sion, esta, e stat di David."
5,8,"I e dia e David a bisa: \"Ken ku pasa pa via di e akuadukto i derotá e jebuseonan (e lamnan i e siegunan, kendenan David su alma ta odia) lo ta hefe i kapitan.\" Pesei nan ta bisa: \"Ni e siegunan ni e lamnan lo no drenta den e kas.\""
5,9,"Asina David a biba den e lugá fortifiká, i a yam'é: stat di David. I David a konstruí tur rònt, for di e sitadel bai paden."
5,10,"I David a bira mas i mas poderoso, pasobra e SEÑOR Dios di ehérsitonan tabata kuné."
5,11,"Anto Hiram, rei di Tiro, a manda mensaheronan serka David ku palu di seda, karpinté i mèslá; i nan a traha un kas pa David."
5,12,"I David a realisá su mes ku SEÑOR a stables'é komo rei riba Israel, i ku El a halsa su reino pa motibu di Su pueblo Israel."
5,13,"Mientras tantu David a tuma mas konkubina i esposa for di Jerusalèm, despues ku el a bin for di Hebròn; i a nase mas yu hòmber i yu muhé pa David."
5,14,"Awor esakinan ta e nòmbernan di esnan ku a nase p'é na Jerusalèm: Samúa, Sobab, Natan, Salomon,"
5,15,"Ibhar, Elisúa, Nefeg, Jafia,"
5,16,"Elisama, Eliada i Elifelet."
5,17,"Ora ku e filisteonan a tende ku nan a ungi David komo rei riba Israel, tur e filisteonan a subi bai kontra David; i ora David a tende di esaki, el a baha bai na e lugá fortifiká."
5,18,"Awor e filisteonan a bin i a plama den e vaye di Refaim."
5,19,"Anto David a konsultá ku SEÑOR, bisando: \"Mi mester bai kontra e filisteonan? Lo Bo entregá nan den mi man?\" I SEÑOR a bisa David: \"Bai, pasobra siguramente lo Mi entregá e filisteonan den bo man.\""
5,20,"Asina David a yega Baal-perazim i a derotá nan ayanan; i el a bisa: \"SEÑOR a kibra pasa dor di mi enemigunan mi dilanti manera awa ta kibra pasa.\" Pesei el a yama e lugá ei Baal-perazim."
5,21,"I nan a bandoná nan ídolonan ayanan, i David i su hòmbernan a kohe nan bai ku nan."
5,22,"Awor e filisteonan a bolbe bin i a plama den e vaye di Refaim."
5,23,"I ora David a konsultá ku SEÑOR, El a bisa: \"No subi direktamente; ròndoná nan di patras i bin ataká nan dilanti di e palunan di balsem."
5,24,"I lo sosodé ku ora bo tende e zonidu di marchamentu den e tòpnan di e palunan di balsem, bo mester aktua mesora, pasobra e ora ei SEÑOR lo a sali bo dilanti pa derotá e ehérsito di e filisteonan.\""
5,25,"Anto David a hasi asina, meskos ku SEÑOR a orden'é, i a derotá e filisteonan for di Geba te na Gezer."
6,1,"Awor David a bolbe reuní tur e hòmbernan skohí di Israel, trinta mil."
6,2,"I David a lanta i a bai ku henter e pueblo ku tabata huntu kuné na Baala di Juda, pa trese for di ayanan e arka di Dios ku ta wòrdu yamá na e Nòmber, e nòmber mes di e SEÑOR di ehérsitonan, Kende ta sintá riba Su trono ariba di e kerubinnan."
6,3,"I nan a pone e arka di Dios riba un garoshi nobo pa nan por a tres'é for di e kas di Abinadab, ku tabata keda riba e seru; i Uza ku Ahio, yu hòmbernan di Abinadab, tabata guia e garoshi nobo."
6,4,"Asina nan a trese e garoshi huntu ku e arka di Dios for di e kas di Abinadab, ku tabata keda riba e seru; i Ahio tabata kana dilanti di e arka."
6,5,"Mientras tantu David ku henter e kas di Israel tabata selebrá dilanti di SEÑOR ku tur klase di instrumènt trahá di palu di pino, i ku lirio, arpa, tamburein, klèper i simbal."
6,6,"Ma ora nan a yega na e plenchi-di-bati-mainshi di Nakon, Uza a saka su man na e arka di Dios i a koh'é tene, pasobra e bueynan a trompeká."
6,7,"I e rabia di SEÑOR a kima kontra Uza, i Dios a dal é mata ayanan pa motibu di su ireverensia; i el a muri ayanan banda di e arka di Dios."
6,8,"I David a rabia pa motibu di SEÑOR Su furia kontra Uza; i e lugá ei ta wòrdu yamá Perez-uza te dia djawe."
6,9,"Anto David a haña miedu di SEÑOR e dia ei; i el a bisa: \"Kon e arka di SEÑOR por yega serka mi?\""
6,10,"I David no tabata dispuesto pa hiba e arka di SEÑOR serka djé den e stat di David; ma David a hib'é na e kas di Obed-edòm e geteo."
6,11,"Asina e arka di Dios a keda na e kas di Obed-edòm e geteo pa tres luna, i SEÑOR a bendishoná Obed-edòm i tur e hendenan di su kas."
6,12,"Awor nan a konta rei David, bisando: \"SEÑOR a bendishoná e kas di Obed-edòm i tur loke ta pertenesé na djé, pa motibu di e arka di Dios.\" I David a bai i a trese e arka di Dios ku alegria for di e kas di Obed-edòm den e stat di David."
6,13,"I asina a sosodé ku despues ku e kargadónan di e arka di SEÑOR a dal seis stap, David a ofresé komo sakrifisio un buey i un karné gòrdá."
6,14,"I David tabata balia dilanti di SEÑOR ku tur su forsa; i David tabatin un efòd di lino bistí."
6,15,"Asina David i henter e kas di Israel tabata trese e arka di SEÑOR ku gritu i ku zonidu di tròmpèt."
6,16,"Anto a sosodé ku ora ku e arka di SEÑOR a yega den e stat di David, Mikal, yu muhé di Saul, a wak for di bentana i a mira rei David ta bula i ta balia dilanti di SEÑOR; i el a despresi'é den su kurason."
6,17,"Asina nan a trese e arka di SEÑOR paden i a pon'é na su lugá den e tènt ku David a lanta p'é; i David a ofresé ofrendanan kimá i ofrendanan di pas dilanti di SEÑOR."
6,18,"I ora David a kaba di ofresé e ofrendanan kimá i e ofrendanan di pas, el a bendishoná e pueblo den e nòmber di e SEÑOR di ehérsitonan."
6,19,"Ademas, el a parti pa henter e pueblo, pa henter e multitut di Israel, tantu hòmber komo muhé, un pan buskuchi, un pan di dadel i un pan di rasenchi pa kada un. Despues henter e pueblo a bai kada un pa su kas."
6,20,"Ma ora David a bin bèk pa bendishoná e hendenan di su kas, Mikal, yu muhé di Saul, a sali pa kontra ku David i a bisa: \"Esta bunita e rei di Israel a distinguí su mes awe! El a eksponé su mes awe den bista di e kriánan di su sirbidónan, manera un hende bulgar ta eksponé su mes sin ni un tiki di bèrguensa!\""
6,21,"Anto David a bisa Mikal: \"Tabata dilanti di SEÑOR, Kende a skohemi riba bo tata i riba henter su kas, pa nombrami komo gobernante riba e pueblo di SEÑOR, riba Israel; pesei lo mi selebrá dilanti di SEÑOR."
6,22,"I lo mi ta mas despresiá ainda ku esaki i lo mi ta umilde den mi mes bista; ma serka e kriánan di kendenan bo a papia, serka nan lo mi ta distinguí.\""
6,23,"I Mikal, yu muhé di Saul, no a haña yu te dia di su morto."
7,1,"Awor a sosodé ora rei a bai biba den su kas, i SEÑOR a dun'é sosiegu na tur banda for di tur su enemigunan,"
7,2,"ku rei a bisa profeta Natan: \"Mira aki, ami ta biba den un kas di palu di seda, ma e arka di Dios ta keda meimei di kortinanan di tènt.\""
7,3,"I Natan a bisa rei: \"Bai hasi tur loke ta den bo kurason, pasobra SEÑOR ta ku bo.\""
7,4,"Ma a sosodé den e mesun anochi ei ku e palabra di SEÑOR a yega na Natan, bisando:"
7,5,"\"Bai bisa Mi sirbidó David: 'Asina SEÑOR ta bisa: \"T'abo t'esun ku mester traha un kas pa Mi biba aden?"
7,6,"Pasobra Mi no a biba den un kas for di dia ku Mi a trese e yunan di Israel for di Egipto te dia djawe, ma Mi a bai rònt den un tènt, den un tabernakel."
7,7,"Na unda ku Mi a bai ku tur e yunan di Israel, Mi a yega di papia un palabra ku ún di e tribunan di Israel ku Mi a ordená pa pastoriá Mi pueblo Israel, bisando: 'Pakiko boso no a traha un kas di palu di seda pa Mi?'\"'"
7,8,"\"Pesei anto, asina bo mester bisa Mi sirbidó David: 'Asina e SEÑOR di ehérsitonan ta bisa: \"Mi a sakabo for di den un lugá di yerba bèrdè, for di tras di e karnénan, pa bo ta gobernante riba Mi pueblo Israel."
7,9,"I Mi tabata ku bo unda ku bo a bai, i a kòrta tur bo enemigunan kita for di bo dilanti; i lo Mi dunabo un nòmber grandi, manera nòmber di e gran hòmbernan ku tin riba tera."
7,10,"Tambe lo Mi apuntá un lugá pa Mi pueblo Israel i planta nan, pa nan biba den nan mes lugá i no wòrdu molestiá mas; ni e malbadonan lo no afligí nan mas manera antes,"
7,11,"for di dia ku Mi a nombra huesnan riba Mi pueblo Israel; i lo Mi dunabo sosiegu for di tur bo enemigunan. \"Tambe SEÑOR ta deklará na bo ku SEÑOR lo traha un kas pa bo."
7,12,"Ora bo dianan keda kumplí i bo bai sosegá serka bo tatanan, lo Mi lanta bo desendiente despues di bo, ku lo sali for di bo, i lo Mi stablesé su reino."
7,13,"E lo traha un kas pa Mi nòmber, i lo Mi stablesé e trono di su reino pa semper."
7,14,"Lo Mi ta un tata p'é i e lo ta un yu hòmber pa Mi; ora ku e kometé inikidat, lo Mi koregié ku e bara di hende i ku e sotanan di e yunan di hende;"
7,15,"ma Mi miserikòrdia lo no wòrdu kitá for di djé, manera Mi a kit'é for di Saul, kende Mi a kita for di bo dilanti."
7,16,"I bo kas i bo reino lo permanesé Mi dilanti pa semper; bo trono lo ta stablesí pa semper.\"'\""
7,17,"Konforme tur e palabranan aki i henter e vishon aki, asina Natan a papia ku David."
7,18,"E ora ei rei David a bai paden i a sinta dilanti di SEÑOR, i el a bisa: \"Ta ken mi ta, O Señor DIOS, i ta kiko mi kas ta, ku Bo a tresemi te akinan?"
7,19,"I tòg esaki tabata insignifikante den Bo bista, O Señor DIOS, pasobra Bo a papia tambe di e kas di Bo sirbidó enkuanto e futuro lehano. I esaki ta e kustumber di hende, O Señor DIOS."
7,20,"\"I kiko mas David por bisaBo? Pasobra Bo konosé Bo sirbidó, O Señor DIOS!"
7,21,"Pa motibu di Bo palabra, i konforme Bo mes kurason, Bo a hasi tur e grandesa aki, pa laga Bo sirbidó sa."
7,22,"\"Pa e motibu aki Bo ta grandi, O Señor DIOS, pasobra no tin ningun manera Bo, i no tin ningun Dios fuera di Bo, konforme tur loke nos a tende ku nos orea."
7,23,"I kual nashon na mundu ta manera Bo pueblo Israel, ku Dios a bai pa redimí pa Su mes komo un pueblo i pa traha un nòmber pa Su mes, i pa hasi un kos grandi pa Bo i kosnan temibel pa Bo tera, dilanti di Bo pueblo ku Bo a redimí pa Bo mes for di Egipto, for di nashonnan i nan diosnan?"
7,24,"Pasobra Bo a stablesé pa Bo mes Bo pueblo Israel komo Bo mes pueblo pa semper, i Abo, O SEÑOR, a bira nan Dios."
7,25,"\"Pesei anto, O SEÑOR Dios, e palabra ku Bo a papia tokante di Bo sirbidó i su kas, konfirmá esaki pa semper, i hasi manera Bo a papia,"
7,26,"pa Bo nòmber sea engrandesí pa semper, asina ku hende lo bisa: 'E SEÑOR di ehérsitonan ta e Dios di Israel'; i ku e kas di Bo sirbidó David sea stablesí Bo dilanti."
7,27,"\"Pasobra Abo, O SEÑOR di ehérsitonan, e Dios di Israel, a duna un revelashon na Bo sirbidó, bisando: 'Lo Mi traha un kas pa bo'. Pesei Bo sirbidó a haña kurashi pa hasi e orashon aki na Bo."
7,28,"I awor, O Señor DIOS, Abo ta Dios, i Bo palabranan ta bèrdat, i Abo a primintí Bo sirbidó e kos bon aki."
7,29,"Awor anto, ku lo agradáBo pa bendishoná e kas di Bo sirbidó, pa esaki permanesé pa semper Bo dilanti. Pasobra Abo, O Señor DIOS, a papia; i ku e kas di Bo sirbidó pa semper lo ta bendishoná ku Bo bendishon.\""
8,1,"Awor despues di esaki a sosodé ku David a derotá e filisteonan i a hasi nan someté; i David a tuma e stat prinsipal for di man di e filisteonan."
8,2,"I el a derotá Moab i a pone nan drumi abou na suela, i a midi nan ku un liña; i el a midi dos liña pa mata i un liña kompleto pa tene na bida. I e moabitanan a bira sirbidó di David, i tabata paga tributo."
8,3,"Ademas, David a derotá Hadadezer, yu hòmber di Rehob, rei di Soba, ora ku el a bai pa restorá su poder na Riu Eufrates."
8,4,"I David a kapturá for di djé mil shete shen koredó di kabai i binti mil sòldá-na-pia; i David a kòrta kabuya-di-pia di e kabainan di garoshi, ma a reservá sufisiente di nan pa shen garoshi."
8,5,"I ora ku e sirionan di Damasko a bin yuda Hadadezer, rei di Soba, David a mata bint'i dos mil hòmber di e sirionan."
8,6,"E ora ei David a pone guarnishonnan na Siria di Damasko; i e sirionan a bira sirbidó di David, i tabata paga tributo. I SEÑOR tabata yuda David tur kaminda ku e tabata bai."
8,7,"I David a kohe e eskudonan di oro ku e sirbidónan di Hadadezer tabata karga, i a hiba nan Jerusalèm."
8,8,"I for di Beta i for di Berotai, statnan di Hadadezer, rei David a kohe un kantidat masha grandi di bròns."
8,9,"Awor ora Toi, rei di Hamat, a tende ku David a derotá henter e ehérsito di Hadadezer,"
8,10,"Toi a manda su yu hòmber Hadoram serka rei David, pa salud'é i pa bendishon'é, pasobra el a bringa kontra Hadadezer i a derot'é; pasobra Hadadezer tabata na guera ku Toi. I Joram a trese huntu kuné artíkulonan di plata, di oro i di bròns."
8,11,"Esakinan tambe rei David a dediká na SEÑOR, meskos ku el a hasi ku e plata i oro for di tur e nashonnan ku el a hasi someté:"
8,12,"for di Edòm i Moab i e yu hòmbernan di Amon i e filisteonan i Amalek, i for di e botín di Hadadezer, yu hòmber di Rehob, rei di Soba."
8,13,"Asina David a gana fama pa su mes ora ku el a bin bèk, despues di a mata diesocho mil sirio den e Vaye di Salu."
8,14,"I el a pone guarnishonnan na Edòm. Na henter Edòm el a pone guarnishonnan, i tur e edomitanan a bira sirbidó di David. I SEÑOR tabata yuda David tur kaminda ku e tabata bai."
8,15,"Asina David a reina riba henter Israel; i David a atministrá huisio i hustisia pa henter su pueblo."
8,16,"I Joab, yu hòmber di Sarvia, tabatin enkargo di e ehérsito, i Josafat, yu hòmber di Ahilud, tabata registradó."
8,17,"I Sadok, yu hòmber di Ahitob, i Ahimelek, yu hòmber di Abiatar, tabata saserdote; i Seraias tabata sekretario."
8,18,"I Bènaia, yu hòmber di Joiada, tabatin enkargo di e kereteonan i e peleteonan; i e yu hòmbernan di David tabata gobernantenan prinsipal."
9,1,"Anto David a bisa: \"A keda un persona di e kas di Saul ainda, pa mi mustr'é kariño pa kousa di Jonatan?\""
9,2,"Awor tabatin un sirbidó di e kas di Saul ku tabata yama Siba; i nan a yam'é serka David; i rei a bis'é: \"T'abo ta Siba?\" I el a bisa: \"Mi ta bo sirbidó.\""
9,3,"I rei a bisa: \"No a keda ningun persona di e kas di Saul ainda, na kende mi por mustra e kariño di Dios?\" I Siba a bisa rei: \"Ainda a keda un yu hòmber di Jonatan ku ta mankaron na tur dos pia.\""
9,4,"E ora ei rei a bis'é: \"Unda e ta?\" I Siba a bisa rei: \"Mira, e ta na e kas di Makir, yu hòmber di Amiel, na Lo-debar.\""
9,5,"Anto rei David a manda yam'é i a tres'é for di e kas di Makir, yu hòmber di Amiel, for di Lo-debar."
9,6,"I Mefi-boset, yu hòmber di Jonatan, yu hòmber di Saul, a bin serka David i a tira su kurpa abou ku su kara te na suela. I David a bisa: \"Mefi-boset.\" I el a bisa: \"Ata bo sirbidó aki!\""
9,7,"I David a bis'é: \"No tene miedu, pasobra siguramente lo mi mustra kariño na bo pa kousa di bo tata Jonatan, i lo restorá na bo henter e tera di bo welo Saul; i lo bo kome na mi mesa regularmente.\""
9,8,"El a bolbe tira su kurpa abou ku su kara te na suela i a bisa: \"Kiko bo sirbidó ta, ku lo bo tene konsiderashon ku un kachó morto manera mi?\""
9,9,"Anto rei a yama Siba, Saul su sirbidó, i a bis'é: \"Tur loke tabata pertenesé na Saul i na henter su kas, mi a duna bo shon su nietu."
9,10,"I abo, bo yu hòmbernan i bo sirbidónan mester kultivá e tera p'é i trese e kosecha paden, pa bo shon su nietu tin kuminda; sinembargo Mefi-boset, bo shon su nietu, lo kome na mi mesa regularmente.\" Awor Siba tabatin diesinku yu hòmber i binti sirbidó."
9,11,"E ora ei Siba a bisa rei: \"Konforme tur loke mi señor rei ta ordená su sirbidó, asina bo sirbidó lo hasi.\" Asina Mefi-boset a kome na David su mesa manera un di rei su yu hòmbernan."
9,12,"I Mefi-boset tabatin un yu hòmber yòn ku tabata yama Mika. I tur esnan ku tabata biba den e kas di Siba tabata sirbidó di Mefi-boset."
9,13,"Asina Mefi-boset a biba na Jerusalèm, pasobra e tabata kome na rei su mesa regularmente. Awor e tabata lam na tur dos pia."
10,1,"I a sosodé ku despues di esaki rei di e amonitanan a muri, i su yu hòmber Hanun a bira rei na su lugá."
10,2,"Anto David a bisa: \"Lo mi mustra kariño na Hanun, yu hòmber di Nahas, meskos ku su tata a mustrami kariño.\" Asina David a manda algun di su sirbidónan pa konsol'é pa motibu di e morto di su tata. Ma ora David su sirbidónan a yega na e tera di e amonitanan,"
10,3,"e prensnan di e amonitanan a bisa Hanun, nan señor: \"Bo ta kere ku ta onra David ta onra bo tata, pasobra el a manda konsoladó serka bo? No ta pa ristra e stat, pa spion'é i pa derot'é David a manda su sirbidónan serka bo?\""
10,4,"Asina Hanun a kohe David su sirbidónan i a feita mitar di nan barba, i a kòrta nan paña na mitar kit'afó pareu ku nan hep i a manda nan bai."
10,5,"Ora nan a konta David esaki, el a manda hende bai topa nan, pasobra e hòmbernan a wòrdu umiyá mashá. I rei a bisa: \"Keda na Jeriko te ora boso barba krese, i e ora ei boso bolbe.\""
10,6,"Awor ora ku e yu hòmbernan di Amon a mira ku nan a bira un abominashon pa David, e yu hòmbernan di Amon a manda hür e sirionan di Bèt-rehob i e sirionan di Soba, binti mil sòldá-na-pia, i rei di Maaka ku mil hòmber, i e hòmbernan di Tob ku diesdos mil hòmber."
10,7,"Ora David a tende esaki, el a manda Joab i henter e ehérsito, e hòmbernan poderoso."
10,8,"I e yu hòmbernan di Amon a sali i a pone nan mes den òrdu di bataya na entrada di e stat, mientras ku e sirionan di Soba i Rehob i e hòmbernan di Tob i Maaka a keda nan so den sabana."
10,9,"Awor ora Joab a mira ku e bataya tabata kontra djé dilanti i patras, el a skohe for di tur e hòmbernan skohí di Israel, i a pone nan den òrdu di bataya kontra e sirionan."
10,10,"Ma e hendenan ku a resta el a pone den man di su ruman hòmber Abisai, i Abisai a pone nan den òrdu di bataya kontra e yu hòmbernan di Amon."
10,11,"I Joab a bisa: \"Si e sirionan ta muchu fuerte pa mi, e ora ei abo lo yudami, ma si e yu hòmbernan di Amon ta muchu fuerte pa bo, e ora ei ami lo yudabo."
10,12,"Sea fuerte, i laga nos mustra nos mes yen di kurashi pa kousa di nos pueblo i pa e statnan di nos Dios; i ku SEÑOR hasi loke ta bon den Su bista.\""
10,13,"Asina Joab i e pueblo ku tabata huntu kuné a hala serka pa bringa kontra e sirionan, i nan a hui su dilanti."
10,14,"Ora ku e yu hòmbernan di Amon a mira ku e sirionan a hui, nan tambe a hui dilanti di Abisai i a drenta e stat. Anto Joab a bin bèk for di bataya kontra e yu hòmbernan di Amon i a yega Jerusalèm."
10,15,"Ora ku e sirionan a mira ku nan a wòrdu derotá dor di Israel, nan a reuní huntu."
10,16,"I Hadadezer a manda buska e sirionan for di e otro banda di Riu Eufrates, i nan a bin Helam; i Sobak, komandante di e ehérsito di Hadadezer, tabata guia nan."
10,17,"Awor ora nan a konta David esaki, el a reuní henter Israel huntu, a krusa Jordan i a bin Helam. I e sirionan a pone nan mes den òrdu di bataya pa kontra ku David i a bringa kontra djé."
10,18,"Ma e sirionan a hui dilanti di Israel; i di e sirionan David a mata shete shen koredó di garoshi i kuarenta mil hòmber riba kabai, i a mata Sobak, komandante di nan ehérsito, i el a muri einan."
10,19,"Ora tur e reinan, sirbidónan di Hadadezer, a mira ku Israel a derotá nan, nan a hasi pas ku Israel i a sirbi nan. Pesei e sirionan tabatin miedu di bolbe yuda e yu hòmbernan di Amon."
11,1,"Anto a sosodé na e kuminsamentu di aña, na e tempu ku reinan ta bai bataya, ku David a manda Joab i su sirbidónan huntu kuné i henter Israel, i nan a destruí e yu hòmbernan di Amon, i a bin rondoná Raba. Ma David a keda Jerusalèm."
11,2,"Awor ora ku a bira tardi David a lanta for di su kama i a kana rònt riba dak di rei su kas, i for di riba dak el a mira un muhé ta baña; i e muhé tabata masha bunita pa mira."
11,3,"Anto David a manda buska informashon tokante di e muhé. I un hende a bisa: \"No ta Bètsabé, yu muhé di Eliam, esposa di Urias e heteo?\""
11,4,"I David a manda mensaheronan pa tres'é, i ora ku el a bin serka David, el a drumi kuné; i despues ku el a purifiká su mes di su impuresa, el a bai su kas bèk."
11,5,"I e muhé a konsebí; i el a manda bisa David: \"Mi ta na estado.\""
11,6,"Anto David a manda bisa Joab: \"Manda Urias e heteo pa mi.\" I Joab a manda Urias pa David."
11,7,"Ora ku Urias a bin serka djé, David a puntra kon ta bai ku Joab i e pueblo, i kon ta sigui ku e guera."
11,8,"Despues David a bisa Urias: \"Bai bo kas i laba bo pianan.\" I Urias a sali for di rei su kas, i un regalo di rei a wòrdu mandá p'é."
11,9,"Ma Urias a drumi na porta di rei su kas huntu ku tur e sirbidónan di su señor, i no a bai su kas."
11,10,"Awor ora nan a konta David, bisando: \"Urias no a bai su kas,\" David a bisa Urias: \"No ta for di un biahe bo a kaba di yega? Pakiko bo no a bai bo kas?\""
11,11,"I Urias a bisa David: \"E arka, Israel i Juda ta keda den tèntnan, i mi señor Joab i e sirbidónan di mi señor ta kampa pafó den sabana. Anto ami mester bai mi kas pa kome i bebe, i pa drumi ku mi esposa? Pa bo bida, i bida di bo alma, lo mi no hasi e kos aki.\""
11,12,"E ora ei David a bisa Urias: \"Keda aki awe tambe, i mañan lo mi lagabo bai.\" Asina Urias a keda na Jerusalèm e dia ei i e dia siguiente."
11,13,"Awor David a yama Urias, i el a kome i bebe den David su presensia; i David a hasié burachi, i anochi el a bai pafó pa drumi riba su kama huntu ku e sirbidónan di su señor, ma e no a bai su kas."
11,14,"Awor a sosodé ku mainta David a skirbi Joab un karta i a mand'é ku Urias."
11,15,"I den e karta el a skirbi, bisando: \"Pone Urias den e fila mas dilanti di e bataya di mas fuerte i retirá for di djé, asina ku e lo wòrdu heridá i muri.\""
11,16,"Asina a sosodé ku ora Joab tabata vigilá e stat, el a pone Urias na e lugá kaminda e tabata sa ku tabatin hòmbernan balente."
11,17,"I e hòmbernan di e stat a sali i a bringa kontra Joab, i algun di e hòmbernan entre David su sirbidónan a muri; i Urias e heteo tambe a muri."
11,18,"Anto Joab a manda konta David tur kos ku tabatin di hasi ku e guera."
11,19,"I el a instruí e mensahero, bisando: \"Ora bo kaba di konta rei tur loke tin di hasi ku e guera,"
11,20,"i sosodé ku rei su furia lanta, i e bisabo: 'Pakiko boso a bai asina serka di e stat pa bringa? Boso no tabata sa ku nan lo a tira flecha for di e muraya?"
11,21,"Ta ken a mata Abimelek, yu hòmber di Jerubeset? No ta un muhé a tira un piedra di mulina riba djé for di e muraya, asina ku el a muri na Tebes? Pakiko boso a bai asina serka di e muraya?' e ora ei lo bo bisa: 'Bo sirbidó Urias e heteo tambe ta morto.'\""
11,22,"Asina e mensahero a bai, i ora ku el a yega el a reportá na David tur loke Joab a mand'é bai konta."
11,23,"I e mensahero a bisa David: \"E hòmbernan tabata resistí kontra nos i a sali bin kontra nos den sabana, ma nos a fòrsa nan bèk te na entrada di e porta."
11,24,"Ademas, e tiradónan di flecha a tira riba bo sirbidónan for di muraya; i algun di rei su sirbidónan a muri, i bo sirbidó Urias e heteo tambe a muri.\""
11,25,"Anto David a bisa e mensahero: \"Bisa Joab: 'No laga e kos aki molestiábo, pasobra spada ta devorá esun igual ku e otro; hasi bo bataya kontra e stat mas fuerte i derot'é;' enkurash'é asina.\""
11,26,"Awor ora ku esposa di Urias a tende ku su esposo Urias tabata morto, el a tene rou pa su esposo."
11,27,"Ora ku e tempu di rou a pasa, David a manda buska Bètsabé i a tres'é su kas, i el a bira su esposa; despues el a haña un yu hòmber pa David. Ma e kos ku David a hasi tabata malu den bista di SEÑOR."
12,1,"Anto SEÑOR a manda Natan serka David. I el a yega serka djé i a bisa: \"Tabatin dos hòmber den un stat; esun tabata riku i e otro tabata pober."
12,2,"E hòmber riku tabatin masha hopi tou di bestia chikitu i kria di baka."
12,3,"Ma e hòmber pober no tabatin nada mas sino ún lamchi chikitu, ku el a kumpra i kria; i e lamchi a krese serka djé i su yunan. E tabata kome di su pan i bebe di su kopa i drumi na su pechu, i tabata manera un yu muhé p'é."
12,4,"\"Awor un biahero a bin serka e hòmber riku, i e hòmber riku no tabata kier a kohe for di su mes tou di bestia chikitu òf for di su mes kria di baka, pa prepará pa e biahero ku a bin serka djé; alkontrario, el a kohe e hòmber pober su lamchi muhé i a prepar'é pa e hòmber ku a bin serka djé.\""
12,5,"E ora ei David su rabia a kima mashá kontra e hòmber, i el a bisa Natan: \"Manera SEÑOR ta biba, siguramente e hòmber ku a hasi esaki ta meresé morto."
12,6,"I e mester hasi restitushon kuater biaha mas tantu pa e lamchi, pasobra el a hasi e kos aki i no tabatin kompashon.\""
12,7,"E ora ei Natan a bisa David: \"Ta abo ta e hòmber! Asina e SEÑOR Dios di Israel ta bisa: 'Ta Ami a ungibo komo rei riba Israel, i ta Ami a librabo for di man di Saul."
12,8,"Tambe Mi a dunabo e kas di bo shon i e esposanan di bo shon pa bo kuida, i Mi a dunabo e kas di Israel i di Juda; i si esei tabata muchu poko, lo Mi a dunabo muchu mas kos ainda ku esakinan!"
12,9,"Pakiko bo a despresiá e palabra di SEÑOR dor di hasi malu den Su bista? Bo a mata Urias e heteo ku spada, a tuma su esposa pa ta bo esposa, i a mat'é ku spada di e yu hòmbernan di Amon."
12,10,"Pesei awor, nunka spada lo no kita for di bo kas, pasobra bo a despresiáMi i a tuma esposa di Urias e heteo pa ta bo esposa.'"
12,11,"\"Asina SEÑOR ta bisa: 'Mira, lo Mi lanta maldat kontra bo for di bo mes kas; lo Mi tuma bo esposanan dilanti di bo bista i duna nan na bo kompañero, i e lo drumi ku bo esposanan di dia kla."
12,12,"Abo a hasié na sekreto, ma Ami lo hasi e kos aki dilanti di henter Israel i bou di solo.'\""
12,13,"E ora ei David a bisa Natan: \"Mi a peka kontra SEÑOR.\" I Natan a bisa David: \"SEÑOR tambe a kita bo piká; lo bo no muri."
12,14,"Sinembargo, pasobra pa medio di e echo aki bo a duna okashon na e enemigunan di SEÑOR pa blasfemá, e yu ku a nase pa bo lo muri sigur.\""
12,15,"Anto Natan a bai su kas. E ora ei SEÑOR a dal e yu ku biuda di Urias a haña pa David, asina ku el a bira hopi malu."
12,16,"Pesei David a hasi súplika na Dios pa e yu; i David a yuna i a bai paden i a pasa henter anochi drumí abou na suela."
12,17,"I e ansianonan di su kas a para banda di djé pa his'é for di suela, ma e no tabata kier i no kier a kome kuminda huntu ku nan."
12,18,"Anto a sosodé ku riba e di shete dia e yu a muri. I e sirbidónan di David tabatin miedu di bis'é ku e yu a muri, pasobra nan a bisa: \"Mira, mientras ku e yu tabata na bida ainda, nos a papia kuné i e no a skucha nos bos. Kon nos por bis'é awor ku e yu a muri, pasobra e ta kapas di hasi su mes daño!\""
12,19,"Ma ora David a mira ku su sirbidónan tabata papia ketu-ketu ku otro, David a komprendé ku e yu a muri; e ora ei David a puntra su sirbidónan: \"E yu a muri?\" I nan a bisa: \"Sí, el a muri.\""
12,20,"Asina David a lanta for di suela, a baña, a hunta su mes ku zeta, i a kambia su pañanan; i el a bai den e kas di SEÑOR i a adorá. Despues el a bin su mes kas; i ora ku el a pidi, nan a pone kuminda su dilanti i el a kome."
12,21,"Anto su sirbidónan a bis'é: \"Kiko e kos ku bo a hasi aki ta? Mientras ku e yu tabata na bida, bo a yuna i yora; ma ora ku e yu a muri, bo a lanta i a kome kuminda.\""
12,22,"I el a bisa: \"Mientras ku e yu tabata na bida ainda, mi a yuna i yora, pasobra mi a bisa: 'Ken sa, podisé SEÑOR por mustra Su grasia na mi, asina ku e yu por biba.'"
12,23,"Ma awor ku el a muri; pakiko lo mi yuna? Mi por bolbe tres'é bèk? Ami lo bai serka djé, ma e lo no bolbe serka mi.\""
12,24,"Anto David a konsolá su esposa Bètsabé, i a bai serka djé i a drumi kuné. I Bètsabé a duna lus na un yu hòmber, i David a yam'é Salomon. Awor SEÑOR tabata stim'é,"
12,25,"i a manda palabra pa medio di profeta Natan; i el a yam'é Jedidias pa kousa di SEÑOR."
12,26,"Awor Joab a bringa kontra Raba di e yu hòmbernan di Amon i a kapturá e stat real."
12,27,"I Joab a manda mensaheronan serka David i a bisa: \"Mi a bringa kontra Raba, asta mi a kapturá e stat di awanan."
12,28,"Pesei awor, mobilisá e hendenan ku a resta i kampa kontra e stat i kaptur'é, pa ami mes no kapturá e stat i e wòrdu yamá na mi nòmber.\""
12,29,"Pesei David a mobilisá henter e pueblo i a bai Raba, a bringa kontra djé i a kaptur'é."
12,30,"Anto el a kohe e korona di nan rei for di su kabes; i esaki tabata pisa un talento di oro, i tabatin un piedra presioso na djé; i el a wòrdu poní riba David su kabes. I David a saka e botín for di e stat na gran kantidat."
12,31,"Tambe el a saka e hendenan ku tabata den djé i a pone nan traha ku zag, ku hèrmènt skèrpi di heru i ku hacha di heru, i a pone nan traha den e lugá di traha klenku. I asina el a hasi ku tur e statnan di e yu hòmbernan di Amon. E ora ei David i henter e pueblo a bolbe Jerusalèm."
13,1,"Awor despues di esaki a sosodé ku Absalon, yu hòmber di David, tabatin un bunita ruman muhé ku tabata yama Tamar. I Amnon, yu hòmber di David, a namorá di djé."
13,2,"I Amnon tabata asina frustrá pa motibu di su ruman muhé Tamar ku el a bira malu, pasobra Tamar tabata un birgen; i tabata parse Amnon difisil pa hasié algu."
13,3,"Ma Amnon tabatin un amigu ku tabata yama Jonadab, yu hòmber di Simea, David su ruman hòmber; i Jonadab tabata un hòmber masha astuto."
13,4,"I el a bisa Amnon: \"O yu di rei, pakiko bo ta asina deprimí dia tras dia? Bo no kier bisami?\" Anto Amnon a bis'é: \"Mi ta enamorá di Tamar, ruman muhé di mi ruman hòmber Absalon.\""
13,5,"E ora ei Jonadab a bis'é: \"Kai drumi riba bo kama i gaña malu; ora bo tata bin mirabo, bis'é: 'Pa fabor, laga mi ruman muhé Tamar bin dunami algu di kome, i lagu'é prepará e kuminda dilanti di mi bista, pa mi mira esaki i kome for di su man.'\""
13,6,"Asina Amnon a kai drumi i a gaña malu; ora rei a bin mir'é, Amnon a bisa rei: \"Pa fabor, laga mi ruman muhé Tamar bin traha un par di pan buskuchi pa mi dilanti di mi bista, pa mi kome for di su man.\""
13,7,"E ora ei David a manda buska Tamar na kas, bisando: \"Bai awor na kas di bo ruman hòmber Amnon i prepará kuminda p'é.\""
13,8,"Asina Tamar a bai kas di su ruman hòmber Amnon, i a hañ'é drumí riba kama. I el a kohe mansa, a mans'é i a traha pan buskuchi dilanti di su bista i a hòrna nan."
13,9,"I el a kohe e planchi i a saka nan su dilanti sirbié nan, ma el a nenga di kome i a bisa: \"Saka tur hende for di akinan.\" Asina tur hende a sali bai."
13,10,"E ora ei Amnon a bisa Tamar: \"Trese e kuminda den kamber, pa mi kome for di bo man.\" Asina Tamar a kohe e pan buskuchinan ku el a traha i a hiba nan den kamber pa su ruman hòmber Amnon."
13,11,"Ora ku el a trese nan p'é kome, el a koh'é tene i a bis'é: \"Bin, drumi ku mi, mi ruman.\""
13,12,"Ma Tamar a kontest'é: \"Nò, mi ruman, no violámi, pasobra un kos asina no ta wòrdu hasí den Israel; no hasi e kos bèrgonsoso aki!"
13,13,"I ami, unda lo mi por deshasí mi mes di mi reproche? I abo mes, lo bo ta manera un di e bobonan den Israel. Pesei anto, pa fabor papia ku rei, pasobra e lo no nenga di dunami na bo.\""
13,14,"Sinembargo, e no tabata kier a skucha Tamar; i komo ku e tabata mas fuerte kuné, el a fòrs'é pa e drumi kuné."
13,15,"Despues Amnon tabata odi'é ku un odio masha grandi mes; pasobra e odio ku e tabata odi'é kuné tabata mas grandi ku e amor ku e tabata stim'é kuné. I Amnon a bis'é: \"Lanta, bai for di aki!\""
13,16,"Ma Tamar a bis'é: \"Nò, pasobra e maldat aki di mandami bai ta pió ku loke bo a hasi ku mi kaba!\" Ma Amnon no kier a skuch'é."
13,17,"E ora ei el a yama su sirbidó hoben ku tabata atend'é i a bisa: \"Saka e muhé aki for di mi presensia, i sera e porta na grèndel su tras.\""
13,18,"Awor Tamar tabatin un paña largu di hopi koló bistí, pasobra t'asina e yu muhénan birgen di rei tabata bisti. Anto Amnon su sirbidó a sak'é afó, i a sera e porta na grèndel su tras."
13,19,"I Tamar a pone shinishi riba su kabes i a sker su paña largu di hopi koló ku e tabatin bistí, i a pone su man riba su kabes i a bai i tabata yora duru mientras ku e tabata bai."
13,20,"E ora ei su ruman hòmber Absalon a bis'é: \"Bo ruman hòmber Amnon tabata serka bo? Ma awor keda ketu, mi ruman, e ta bo ruman; no tuma e asunto aki na pechu.\" Asina Tamar a keda desolá den e kas di su ruman hòmber Absalon."
13,21,"Awor ora rei David a tende di tur e asuntonan aki, el a rabia mashá."
13,22,"Ma Absalon no a papia ni un palabra ku Amnon, ni bon ni malu, komo ku Absalon tabata odia Amnon, pasobra el a violá su ruman muhé Tamar."
13,23,"Awor a sosodé, dos aña despues, ku Absalon tabatin peladónan di karné na Baal-hazor, ku ta keda pegá ku Efrain; i Absalon a invitá tur e yu hòmbernan di rei."
13,24,"I Absalon a bin serka rei i a bisa: \"Mira, bo sirbidó tin peladónan di karné; pa fabor, laga rei i su sirbidónan bai ku bo sirbidó.\""
13,25,"Ma rei a bisa Absalon: \"Nò, mi yu, nos tur no mester bai, pa nos no ta un peso pa bo.\" Maske Absalon a rogu'é, rei no kier a bai, ma a bendishon'é."
13,26,"Anto Absalon a bisa: \"Si no, pa fabor, laga mi ruman Amnon bai ku nos.\" I rei a bis'é: \"Pakiko e mester bai ku bo?\""
13,27,"Ma ora ku Absalon a rogu'é, rei a laga Amnon i tur e yu hòmbernan di rei bai kuné."
13,28,"I Absalon a ordená su sirbidónan, bisando: \"Mira, ora ku Amnon su kurason ta kontentu di biña, i ora mi bisa boso: 'Dal Amnon,' e ora ei mat'é. No tene miedu. No ta mi mes a ordená boso? Tene kurashi i sea balente.\""
13,29,"I e sirbidónan di Absalon a hasi ku Amnon manera Absalon a ordená. Anto tur e yu hòmbernan di rei a lanta, i kada un a subi su mula i a hui."
13,30,"Awor mientras ku nan tabata na kaminda, e notisia a yega na David, bisando: \"Absalon a mata tur e yu hòmbernan di rei, i no a keda ni ún di nan.\""
13,31,"E ora ei rei a lanta, a sker su paña i a kai drumi abou na suela; i tur su sirbidónan tabata pará banda di djé ku nan paña gesker."
13,32,"I Jonadab, yu hòmber di Simea, David su ruman hòmber, a bisa: \"No laga mi señor kere ku nan a mata tur e hobennan, e yu hòmbernan di rei, pasobra ta Amnon so ta morto; pasobra pa medio di boka di Absalon esaki a wòrdu determiná for di dia ku Amnon a violá su ruman muhé Tamar."
13,33,"Pesei anto, no laga señor mi rei tuma e notisia aki na pechu, esta: 'tur e yu hòmbernan di rei ta morto', pasobra ta solamente Amnon ta morto.\""
13,34,"Awor Absalon a hui. I e hoben ku tabata na warda a hisa kara wak, i mira, hopi hende tabata bin for di e kaminda tras di djé na banda di e seru."
13,35,"I Jonadab a bisa rei: \"Mira, e yu hòmbernan di rei a bin; manera bo sirbidó a bisa, asina a sosodé.\""
13,36,"I a sosodé ku asina el a kaba di papia, at'e yu hòmbernan di rei a yega, i a halsa nan bos i a yora; i tambe rei i tur su sirbidónan a yora amárgamente."
13,37,"Awor Absalon a hui bai serka Talmai, yu hòmber di Amiud, rei di Gesur. I tur dia David tabata yora su yu hòmber."
13,38,"Asina Absalon a hui bai Gesur i a keda ayanan tres aña."
13,39,"I kurason di rei David a anhelá pa mira Absalon; pasobra el a wòrdu konsolá enkuanto Amnon, ya ku el a muri kaba."
14,1,"Awor Joab, yu hòmber di Sarvia, a ripará ku rei su kurason tabata anhelá na Absalon."
14,2,"Pesei Joab a manda buska un muhé sabí for di Tekoa i a bis'é: \"Pa fabor, hasi komo si ta na rou bo ta, i bisti paña di rou; no hunta bo mes ku zeta, ma hasi manera un muhé ku pa basta dia kaba ta na rou pa un morto."
14,3,"Anto bai serka rei i papia kuné asin'aki.\" Asina Joab a pone e palabranan den su boka."
14,4,"Awor ora ku e muhé di Tekoa a papia ku rei, el a tira su kurpa abou i a bùig ku su kara te na suela i a bisa: \"Yudami, O rei.\""
14,5,"I rei a bis'é: \"Kiko ta bo problema?\" I el a kontestá: \"Di bèrdat, mi ta biuda, pasobra mi esposo a muri."
14,6,"I bo sirbiente tabatin dos yu hòmber, i nan dos a bringa ku otro den kunuku; i no tabatin ningun hende pa kita nan for di otro, asina ku esun a dal e otro mata."
14,7,"I mira, henter famia a lanta kontra bo sirbiente, i nan ta bisa: 'Entregá esun ku a mata su ruman hòmber, pa nos mat'é pa bida di su ruman hòmber ku el a mata; i nos lo destruí e eredero tambe.' Asina nan lo paga mi karbon ku a keda, pa asina laga mi esposo sin nòmber ni restante riba e superfisio di tera.\""
14,8,"Anto rei a bisa e muhé: \"Bai bo kas, i lo mi duna òrdu tokante di bo.\""
14,9,"I e muhé di Tekoa a bisa rei: \"O señor mi rei, e inikidat ta riba mi i riba e kas di mi tata, ma rei i su trono ta sin kulpa.\""
14,10,"Anto rei a bisa: \"Ken ku papia ku bo, tres'é pa mi, i e lo no molestiábo mas.\""
14,11,"E ora ei e muhé a bisa: \"Pa fabor, laga rei kòrda SEÑOR bo Dios, pa e vengadó di sanger no sigui destruí, pa nan no destruí mi yu hòmber.\" I rei a bisa: \"Manera SEÑOR ta biba, ni un drachi di kabei di bo yu hòmber lo no kai abou na suela.\""
14,12,"E ora ei e muhé a bisa: \"Pa fabor, laga bo sirbiente papia un palabra ku señor mi rei.\" I rei a bisa: \"Papia numa.\""
14,13,"I e muhé a bisa: \"Pakiko anto bo a plania un kos asina kontra e pueblo di Dios? Pasobra dor di papia e palabra aki rei ta manera un ku ta kulpabel, siendo ku rei no ta trese bèk esun ku el a deportá."
14,14,"Pasobra siguramente nos lo muri i lo ta manera awa bashá riba suela, ku no por wòrdu rekohí mas. Tòg Dios no ta kita bida, ma ta plania maneranan pa esun ku a wòrdu deportá no wòrdu tirá for di djE."
14,15,"\"Awor e motibu ku mi a bin papia e palabra aki ku señor mi rei ta pasobra e pueblo a dunami miedu; pesei bo sirbiente a bisa: 'Awor, lagami papia ku rei, podisé rei lo kumpli ku petishon di su sirbiente."
14,16,"Pasobra rei lo skucha i libra su sirbiente for di man di e hòmber ku kier destruí tantu ami komo mi yu hòmber for di e erensia di Dios.'"
14,17,"\"Anto bo sirbiente a bisa: 'Pa fabor, laga e palabra di señor mi rei ta palabra di konsuelo, pasobra manera e angel di Dios, asina señor mi rei ta pa diserní bon i malu. I ku SEÑOR bo Dios sea ku bo.'\""
14,18,"E ora ei rei a kontestá i a bisa e muhé: \"Pa fabor, no skonde nada pa mi di loke mi ta bai puntrabo.\" I e muhé a bisa: \"Pa fabor, papia señor mi rei.\""
14,19,"Asina rei a bisa: \"Man di Joab ta ku bo den tur esaki?\" I e muhé a kontestá i a bisa: \"Manera bo alma ta biba, señor mi rei, ningun hende no por bira ni na man drechi ni na man robes for di nada ku señor mi rei a papia. Di bèrdat, tabata bo sirbidó Joab ku a ordenámi, i tabata é ku a pone tur e palabranan aki den boka di bo sirbiente."
14,20,"Pa kambia aparensia di kosnan, bo sirbidó Joab a hasi e kos aki. Ma mi señor ta sabí, manera sabiduria di e angel di Dios: e sa tur loke ta sosodé riba tera.\""
14,21,"E ora ei rei a bisa Joab: \"Mira awor, siguramente lo mi hasi e kos aki; pesei bai, trese e hoben Absalon bèk.\""
14,22,"I Joab a tira su kurpa abou i a bùig ku su kara te na suela, i a bendishoná rei; anto Joab a bisa: \"Awe bo sirbidó sa ku mi a haña grasia den bo bista, O señor mi rei, dor ku rei a kumpli ku e petishon di su sirbidó.\""
14,23,"Asina Joab a lanta, a bai Gesur i a trese Absalon na Jerusalèm."
14,24,"I rei a bisa: \"Lagu'é bai su mes kas i no lagu'é mira mi kara.\" Asina Absalon a bai su mes kas i no a mira rei su kara."
14,25,"Awor den henter Israel no tabatin ningun hende ku tabata risibí tantu elogio pa su bunitesa manera Absalon; for di su plant'i pia te na korona di su kabes no tabatin ningun defekto na djé."
14,26,"I ki ora ku el a kòrta e kabei di su kabes (i tabata na fin di tur aña ku e tabata kòrt'é; pasobra e tabata pisá p'é, pesei e tabata kòrt'é), el a pisa e kabei di su kabes: dos shen siklo, segun e peso di rei."
14,27,"I pa Absalon a nase tres yu hòmber i un yu muhé, kende su nòmber tabata Tamar; e tabata un muhé masha bunita."
14,28,"Awor Absalon a biba dos aña kompleto na Jerusalèm, i no a mira rei su kara."
14,29,"E ora ei Absalon a manda yama Joab pa mand'é serka rei, ma e no kier a bin serka djé. Asina el a bolbe manda yam'é pa di dos biaha, ma e no kier a bin."
14,30,"Pesei el a bisa su sirbidónan: \"Mira, Joab su kunuku ta keda pegá ku esun di mi, i e tin puspas einan; bai send'é na kandela.\" Asina Absalon su sirbidónan a sende e kunuku na kandela."
14,31,"E ora ei Joab a lanta, a bin serka Absalon na su kas i a bis'é: \"Pakiko bo sirbidónan a sende mi kunuku na kandela?\""
14,32,"Anto Absalon a kontestá Joab: \"Mira, mi a manda yamabo, bisando: 'Bin aki, pa mi mandabo serka rei pa bisa: \"Pakiko mi a bin for di Gesur? Lo tabata mihó pa mi tabata ayanan ainda.\"' Pesei anto, lagami mira rei su kara; i si tin inikidat den mi, lagu'é matami.\""
14,33,"I ora Joab a bin serka rei i a kont'é, el a manda yama Absalon. Asina el a bin serka rei i a tira su kurpa abou ku su kara te na suela dilanti di rei; i rei a sunchi Absalon."
15,1,"Awor a sosodé ku despues di esaki Absalon a proveé pa su mes un garoshi ku kabai i sinkuenta hòmber pa kore su dilanti."
15,2,"I Absalon tabatin kustumber di lanta tempran i para banda di e kaminda ku ta bai na e porta di stat; i ki ora ku un hende tabata bin ku un keho serka rei pa wòrdu huzgá, Absalon tabata yam'é i bisa: \"Di kual stat bo ta?\" I e tabata bisa: \"Bo sirbidó ta di un di e tribunan di Israel.\""
15,3,"E ora ei Absalon tabata bis'é: \"Mira, bo asunto ta bon i hustu, ma di parti di rei ningun hende no ta skuchabo.\""
15,4,"Ademas, Absalon tabata bisa: \"O ku un hende por a ponemi komo hues den e tera, e ora ei tur hende ku tin un keho òf kaso por a bin serka mi, i ami lo a dun'é hustisia.\""
15,5,"I a sosodé ku ora un hòmber tabata yega serka pa bùig te na suela su dilanti, e tabata saka su man i koh'é tene i sunch'é."
15,6,"I di e manera aki Absalon a trata ku henter Israel ku a bin serka rei pa wòrdu huzgá; asina Absalon a hòrta kurason di e hòmbernan di Israel."
15,7,"Awor a sosodé ku na fin di kuarenta aña Absalon a bisa rei: \"Pa fabor, lagami bai Hebròn i kumpli ku mi promesa ku mi a hasi na SEÑOR."
15,8,"Pasobra bo sirbidó a hasi un promesa mientras ku mi tabata biba na Gesur den Siria, bisando: 'Si di bèrdat SEÑOR tresemi bèk na Jerusalèm, e ora ei lo mi sirbi SEÑOR.'\""
15,9,"I rei a bis'é: \"Bai na pas.\" Asina el a lanta i a bai Hebròn."
15,10,"Ma Absalon a manda spion den tur e tribunan di Israel, bisando: \"Asina boso tende e zonidu di tròmpèt, bisa: 'Absalon ta rei na Hebròn.'\""
15,11,"I dos shen hòmber for di Jerusalèm a bai ku Absalon. Nan a wòrdu invitá i a bai inosentemente, sin sa nada di e asunto."
15,12,"I Absalon a manda yama Ahitofel e gilonita, David su konsehero, for di su stat Gilo, mientras ku e tabata ofresé e sakrifisionan. I e konspirashon tabata fuerte, pasobra e pueblo ku tabata huntu ku Absalon tabata oumentá kontinuamente."
15,13,"E ora ei un mensahero a bin serka David, bisando: \"Kurason di e hòmbernan di Israel ta ku Absalon.\""
15,14,"I David a bisa tur su sirbidónan ku tabata serka djé na Jerusalèm: \"Lanta, i laga nos hui, pasobra di otro manera ningun di nos lo no skapa for di Absalon. Ban lihé, pa e no alkansá nos un djis aki i trese kalamidat riba nos, i destruí e stat ku filo di spada.\""
15,15,"E ora ei rei su sirbidónan a bisa rei: \"Mira, bo sirbidónan ta kla pa hasi tur loke señor mi rei disidí.\""
15,16,"Asina rei a sali i tur e hendenan di su kas huntu kuné. Ma rei a laga dies konkubina pa kuida kas."
15,17,"Anto rei a sali i tur e hendenan huntu kuné, i nan a keda para na e último kas."
15,18,"Awor tur su sirbidónan a pasa banda di djé, tur e kereteonan, tur e peleteonan i tur e geteonan. Seis shen hòmber ku a bin kuné for di Gat a pasa dilanti di rei."
15,19,"E ora ei rei a bisa Itai e geteo: \"Pakiko bo tambe kier bai ku nos? Bai bèk i keda serka rei, pasobra bo ta un stranhero i tambe un eksiliado; bolbe na bo mes lugá."
15,20,"Ta ayera numa bo a bin, anto awe lo mi lagabo kana dwal ku nos, mientras ku ni ami mes no sa unda mi ta bai? Bai bèk i hiba bo rumannan huntu ku bo; miserikòrdia i bèrdat sea ku bo.\""
15,21,"Ma Itai a kontestá rei i a bisa: \"Manera SEÑOR ta biba, i manera señor mi rei ta biba, na unda ku señor mi rei por ta, sea ku esaki ta nifiká morto òf bida, einan bo sirbidó tambe lo ta.\""
15,22,"Pesei David a bisa Itai: \"Bai, pasa bai.\" Asina Itai e geteo a pasa bai ku tur su hòmbernan i tur e mucha chikitunan ku tabata huntu kuné."
15,23,"Mientras ku henter e pais tabata yora na bos haltu, tur e hendenan a pasa bai. Rei tambe a pasa Roi Kedron, i tur e hendenan a pasa den direkshon di e desierto."
15,24,"Awor mira, Zadok tambe a bin, i tur e levitanan huntu kuné, kargando e arka di e aliansa di Dios. I nan a pone e arka di Dios abou, i Abiatar a bin para te ora tur e hendenan a kaba di pasa for di e stat."
15,25,"I rei a bisa Zadok: \"Hiba e arka di Dios bèk den stat. Si mi haña grasia den e bista di SEÑOR, e ora ei E lo tresemi bèk atrobe, i mustrami tantu e arka komo Su lugá di biba."
15,26,"Ma si E bisa asin'aki: 'Mi no tin delisia den bo,' at'ami aki, lagu'E hasi ku mi manera E haña ta bon.\""
15,27,"Tambe rei a bisa saserdote Zadok: \"No ta miradó bo ta? Bai bèk na pas na e stat i bo dos yu hòmbernan huntu ku bo, bo yu hòmber Ahimaas, i Jonatan, yu hòmber di Abiatar."
15,28,"Mira, mi ta bai warda na e lugánan kaminda por krusa riu den desierto, te ora ku mi haña notisia di bo pa ponemi na haltura.\""
15,29,"Pesei Zadok i Abiatar a hiba e arka di Dios bèk na Jerusalèm i a keda ayanan."
15,30,"I David a subi e subida di Seru di Oleifi, i tabata yora segun ku e tabata bai, i su kabes tabata tapá i e tabata kana pia abou. Anto tur e hendenan ku tabata huntu kuné, kada un a tapa su kabes i a subi na yoramentu segun ku nan tabata bai."
15,31,"Awor un hende a konta David, bisando: \"Ahitofel ta entre e konspiradónan huntu ku Absalon.\" I David a bisa: \"O SEÑOR, mi ta pidiBo, hasi e konseho di Ahitofel bira lokura.\""
15,32,"I a sosodé ku ora David tabata yega na kabes di e seru, kaminda hende tabata adorá Dios, ata Husai e arkita a bin kontr'é ku su paña gesker i ku tera riba su kabes."
15,33,"I David a bis'é: \"Si bo pasa bai huntu ku mi, e ora ei lo bo ta un karga pa mi."
15,34,"Ma si bo bai bèk na e stat i bisa Absalon: 'Mi kier ta bo sirbidó, O rei; manera mi tabata bo tata su sirbidó den tempunan pasá, asina mi kier ta bo sirbidó awor,' e ora ei bo por impedí e konseho di Ahitofel pa mi."
15,35,"I e saserdotenan Zadok i Abiatar no ta huntu ku bo ayanan? Asina lo ta ku kiko ku bo tende for di rei su kas, bo mester partisipá e saserdotenan Zadok i Abiatar."
15,36,"Mira, nan dos yu hòmbernan ta huntu ku nan ayanan, Ahimaas, yu hòmber di Zadok, i Jonatan, yu hòmber di Abiatar; i ku nan bo mester manda bisami tur loke bo tende.\""
15,37,"Asina Husai, David su amigu, a yega Jerusalèm, ora ku Absalon tabata drenta e stat."
16,1,"Awor ora David a pasa un poko mas leu ku kabes di e seru, ata Ziba, sirbidó di Mefi-boset, a bin kontr'é ku un par di buriku siyá, i riba nan tabatin dos shen pan, shen tròshi di rasenchi, shen fruta hechu i un saku-di-kueru ku biña aden."
16,2,"I rei a bisa Ziba: \"Pakiko tur esaki?\" I Ziba a bisa: \"E burikunan ta pa e hendenan di kas di rei kore ariba, e pan i fruta hechu ta pa e hobennan kome i e biña ta pa ken ku ta tur desmayá den desierto, bebe.\""
16,3,"E ora ei rei a bisa: \"I unda bo shon su yu hòmber ta?\" I Ziba a bisa rei: \"Mira, e ta kedando na Jerusalèm, pasobra el a bisa: 'Awe e kas di Israel lo restorá e reino di mi tata na mi.'\""
16,4,"E ora ei rei a bisa Ziba: \"Mira, tur loke ta pertenesé na Mefi-boset ta di bo.\" I Ziba a bisa: \"Mi ta bùig te na suela; lagami haña grasia den bo bista, O señor mi rei!\""
16,5,"Ora rei David a yega Bahurim, ata, a sali for di einan un hòmber di famia di e kas di Saul, kende su nòmber tabata Simei, yu hòmber di Gera; el a sali ta maldishoná kontinuamente segun ku e tabata bin."
16,6,"I el a tira David ku piedra i tur e sirbidónan di rei David; i tur e hendenan i tur e hòmbernan poderoso tabata na David su man drechi i na su man robes."
16,7,"I asina Simei a bisa ora ku e tabata maldishoná: \"Bai, bai, abo hòmber dramadó di sanger, hòmber pèrvèrso!"
16,8,"SEÑOR a trese bèk riba bo tur e dramamentu di sanger di e kas di Saul, den kende su lugá bo a reina; i SEÑOR a entregá e reino den man di bo yu hòmber Absalon. I mira, bo a wòrdu kohí den bo mes maldat, pasobra bo ta un hòmber dramadó di sanger.\""
16,9,"E ora ei Abisai, yu hòmber di Sarvia, a bisa rei: \"Pakiko e kachó morto aki ta maldishoná señor mi rei? Lagami bai na e otro banda awor i kita su kabes afó.\""
16,10,"Ma rei a bisa: \"Kiko mi tin di hasi ku boso, O yu hòmbernan di Sarvia? Si e maldishoná, i si SEÑOR a bis'é: 'Maldishoná David,' e ora ei ken por bisa: 'Pakiko bo a hasi esei?'\""
16,11,"E ora ei David a bisa Abisai i tur su sirbidónan: \"Mira, mi yu hòmber ku a sali for di mi ta buskami pa mata; awor kuantu mas e benjaminita aki? Lagu'é pa su kuenta i lagu'é maldishoná, pasobra ta SEÑOR a bis'é."
16,12,"Podisé SEÑOR lo mira riba mi aflikshon i debolbémi loke ta bon na lugá di su maldishon riba e dia aki.\""
16,13,"Asina David i su hòmbernan a sigui nan kaminda; i Simei a bai ku nan riba e subida di seru den e mesun direkshon ku David, i segun ku e tabata bai e tabata maldishoná i tira piedra, i manda tera riba djé."
16,14,"I rei, i tur e hendenan ku tabata huntu kuné, a yega morto kansá, i ayanan el a sosegá."
16,15,"E ora ei Absalon i tur e hendenan, e hòmbernan di Israel, a yega Jerusalèm, i Ahitofel huntu kuné."
16,16,"Awor a sosodé ku ora Husai e arkita, David su amigu, a yega serka Absalon, Husai a bisa Absalon: \"Biba rei! Biba rei!\""
16,17,"I Absalon a bisa Husai: \"Ta esaki ta bo fieldat pa ku bo amigu? Pakiko bo no a bai ku bo amigu?\""
16,18,"E ora ei Husai a bisa Absalon: \"Nò! Pasobra esun ku SEÑOR i e pueblo aki i tur e hòmbernan di Israel a skohe, di djé lo mi ta, i huntu kuné lo mi keda."
16,19,"I ademas, ta ken lo mi sirbi? Lo mi no sirbi den presensia di su yu hòmber? Manera mi a sirbi den bo tata su presensia, asina lo mi sirbi den bo presensia.\""
16,20,"E ora ei Absalon a bisa Ahitofel: \"Duna bo konseho. Kiko nos mester hasi?\""
16,21,"I Ahitofel a bisa Absalon: \"Bai drumi ku bo tata su konkubinanan ku el a laga pa kuida e kas; e ora ei henter Israel lo tende ku bo a hasi bo mes un abominashon pa bo tata. E mannan di tur ku ta ku bo tambe lo wòrdu fortalesí.\""
16,22,"Asina nan a arma un tènt pa Absalon riba dak, i Absalon a drumi ku e konkubinanan di su tata den bista di henter Israel."
16,23,"I e konseho di Ahitofel, ku e tabata duna den e dianan ei, tabata manera konseho di un hende ku a konsultá ku e palabra di Dios; asina tur konseho di Ahitofel tabata wòrdu konsiderá tantu dor di David komo dor di Absalon."
17,1,"Ademas, Ahitofel a bisa Absalon: \"Pa fabor, lagami skohe diesdos mil hòmber pa mi lanta i pèrsiguí David awe nochi."
17,2,"I lo mi bin riba djé ora ku e ta morto kansá i debilitá, i lo mi spant'é, asina ku tur e hendenan ku ta huntu kuné lo hui. E ora ei lo mi mata rei so,"
17,3,"i lo mi trese henter e pueblo bèk serka bo. E regreso di henter e pueblo ta dependé di e hòmber ku bo ta buska; e ora ei henter e pueblo lo ta na pas.\""
17,4,"I e plan a agradá Absalon i tur e ansianonan di Israel."
17,5,"Anto Absalon a bisa: \"Awor yama Husai e arkita tambe, i laga nos tende kiko e tin di bisa.\""
17,6,"Ora Husai a bin serka Absalon, Absalon a bis'é: \"Ahitofel a papia asin'aki. Nos mester ehekutá su plan? Si ta nò, abo papia.\""
17,7,"Asina Husai a bisa Absalon: \"E biaha aki e konseho ku Ahitofel a duna no ta bon.\""
17,8,"Ademas Husai a bisa: \"Bo konosé bo tata i su hòmbernan, ku nan ta hòmbernan poderoso i ku nan ta furioso manera un ber robá di su yunan den sabana. I bo tata ta un eksperto den asunto di guera, i lo no pasa nochi huntu ku e pueblo."
17,9,"Mira, el a skonde awor den un di e kuebanan òf den un otro lugá; i lo sosodé ku ora ku e bin riba nan den e promé atake, ken ku tende esaki lo bisa: 'Tabatin un matansa meimei di e pueblo ku ta sigui Absalon.'"
17,10,"I asta esun ku ta balente, kende su kurason ta manera kurason di leon, lo desmayá kompletamente; pasobra henter Israel sa ku bo tata ta un hòmber poderoso i ku esnan ku ta huntu kuné ta hòmbernan balente."
17,11,"\"Ma mi ta konsehá pa henter Israel reuní serka bo, for di Dan te na Beerseba, den abundansia manera e santu ku tin kantu di laman, i pa bo bai personalmente den bataya."
17,12,"Asina nos lo bin riba djé na un di e lugánan kaminda e por wòrdu hañá, i nos lo kai riba djé manera serena ta kai riba suela; i di djé i di tur e hòmbernan ku ta huntu kuné, ni sikiera ún lo resta."
17,13,"I si e retirá su mes bai den un stat, e ora ei henter Israel lo trese kabuya na e stat ei, i nos lo lastra e stat hiba den vaye te ora ni un piedra chikitu no wòrdu hañá mas ayanan.\""
17,14,"E ora ei Absalon i tur e hòmbernan di Israel a bisa: \"E konseho di Husai e arkita ta mihó ku e konseho di Ahitofel.\" Pasobra SEÑOR a ordená pa impedí e bon konseho di Ahitofel, pa SEÑOR por trese kalamidat riba Absalon."
17,15,"Anto Husai a bisa e saserdotenan Zadok i Abiatar: \"Esaki ta loke Ahitofel a konsehá Absalon i e ansianonan di Israel, i esaki ta loke ami a konsehá."
17,16,"Pesei anto, manda avisá David lihé, bisando: 'No pasa nochi na e lugánan kaminda por krusa riu den desierto, ma di tur manera krusa bai na e otro banda, pa rei i henter e pueblo ku ta huntu kuné no wòrdu destruí.'\""
17,17,"Awor Jonatan i Ahimaas tabata keda na En-rogel; i un sirbiente mester a bai hiba notisia pa nan, i nan mester a bai konta rei David, pasobra nan no por a laga mira nan ta drenta stat."
17,18,"Ma un mucha hòmber a mira nan i a bisa Absalon; asina nan dos a sali bai lihé i a yega na e kas di un hòmber na Bahurim, ku tabatin un pos den su kurá; i nan a baha den djé."
17,19,"I e muhé a kohe un ko'i tapa i a habrié riba boka di e pos i a plama mainshi riba djé, asina ku no por a ripará nada."
17,20,"E ora ei Absalon su sirbidónan a bin serka e muhé na e kas i a bisa: \"Unda Ahimaas i Jonatan ta?\" I e muhé a bisa nan: \"Nan a krusa e roi di awa.\" I ora nan a buska i no por a haña nan, nan a bai Jerusalèm bèk."
17,21,"I a sosodé ku despues ku nan a bai e hobennan a sali for di e pos i a bai duna rei David e notisia; i nan a bisa David: \"Lanta i krusa e awa lihé, pasobra tal i tal kos Ahitofel a konsehá kontra bo.\""
17,22,"E ora ei David i henter e pueblo ku tabata huntu kuné a lanta i a krusa Jordan; i ora dia tabata habri no a keda ni ún ku no a krusa Jordan."
17,23,"Awor ora Ahitofel a mira ku nan no a sigui su konseho, el a siya su buriku i a lanta bai su kas na su stat; i el a pone su kas na òrdu i a horka su kurpa. Asina el a muri i a wòrdu derá den graf di su tata."
17,24,"Anto David a yega Mahanaim. I Absalon a krusa Jordan, é ku tur e hòmbernan di Israel huntu kuné."
17,25,"I Absalon a pone Amasa na kabes di e ehérsito na lugá di Joab. Awor Amasa tabata yu hòmber di un hòmber, kende su nòmber tabata Itra, un israelita ku a drumi ku Abigail, yu muhé di Nahas, ruman muhé di Sarvia, Joab su mama."
17,26,"I Israel i Absalon a kampa na tera di Galaad."
17,27,"Awor ora David a yega Mahanaim, Sobi, yu hòmber di Nahas, for di Raba di e yu hòmbernan di Amon, i Makir, yu hòmber di Amiel, for di Lo-debar, i Barzilai e galaadita for di Rogelim,"
17,28,"a trese kama, kòmchi, wea di klei, trigo, puspas, hariña, mainshi tostá, bonchi, lenteha, simia tostá,"
17,29,"miel, lechi kuahá, karné, i keshi di lechi di baka, pa David i pa e pueblo ku tabata huntu kuné, pa nan kome; pasobra nan a bisa: \"E pueblo tin hamber i ta morto kansá i tin set den desierto.\""
18,1,"E ora ei David a konta e pueblo ku tabata huntu kuné i a pone riba nan komandantenan di milnan i komandantenan di shennan."
18,2,"I David a manda e pueblo bai, un di tres parti bou di komando di Joab, un di tres parti bou di komando di Abisai, yu hòmber di Sarvia, Joab su ruman hòmber, i un di tres parti bou di komando di Itai e geteo. I rei a bisa e pueblo: \"Siguramente ami mes tambe lo bai ku boso.\""
18,3,"Ma e pueblo a bisa: \"Abo no mester bai, pasobra si nos hui, nan lo no preokupá pa nos; maske mitar di nos muri, nan lo no preokupá pa nos. Ma abo ta bal pa dies mil di nos; pesei anto, ta mihó bo yuda nos for di stat.\""
18,4,"Anto rei a bisa nan: \"Loke boso ta haña mihó, esei lo mi hasi.\" Asina rei a bai para banda di e porta di stat, i henter e pueblo a sali na trupanan di shennan i di milnan."
18,5,"I rei a duna òrdu na Joab, Abisai i Itai, bisando: \"Trata e hoben Absalon ku suavidat pa mi kousa.\" I henter e pueblo a tende ora rei a enkargá tur e komandantenan tokante di Absalon."
18,6,"E ora ei e pueblo a sali bai den sabana kontra Israel, i e bataya a tuma lugá den e mondi-será di Efrain."
18,7,"I e pueblo di Israel a wòrdu derotá ayanan dilanti di e sirbidónan di David, i e matansa e dia ei tabata grandi, binti mil hòmber."
18,8,"Pasobra e bataya einan a plama den henter e region, i e mondi-será a devorá mas hende e dia ei ku spada a devorá."
18,9,"Awor Absalon a topa ku e sirbidónan di David. I Absalon tabata kore riba su mula; i ora ku e mula a pasa bou di e ramanan diki di un palu grandi di eik, su kabes a keda pegá den e palu di eik, asina ku el a keda kologá entre shelu i tera, mientras ku e mula ku tabata bou di djé a sigui bai."
18,10,"I un hòmber a mira esaki i el a bai konta Joab i a bisa: \"Ata, mi a mira Absalon ta kologá den un palu di eik.\""
18,11,"Anto Joab a bisa e hòmber ku a bin kont'é: \"Awor si bo a mir'é, pakiko bo no a dal é abou ei mes? I lo mi a dunabo dies pida plata i un faha.\""
18,12,"I e hòmber a bisa Joab: \"Ni maske mi risibí mil pida plata den mi man, lo mi no lanta mi man kontra rei su yu hòmber; pasobra nos a tende rei duna abo, Abisai i Itai e òrdu, bisando: 'Protehá e hoben Absalon pa mi!'"
18,13,"Of, si mi a trata ku traishon kontra su bida (i no tin nada skondí pa rei), e ora ei abo mes lo a distansiá bo mes di mi.\""
18,14,"E ora ei Joab a bisa: \"Mi no ta pèrdè tempu ku bo akinan.\" Asina el a kohe tres lansa den su man i a hinka nan den kurason di Absalon, mientras ku Absalon tabata bibu ainda den e palu di eik."
18,15,"I dies hoben ku tabata karga Joab su armanan a rondon'é i a dal Absalon mata."
18,16,"E ora ei Joab a supla tròmpèt i e pueblo a bolbe despues di a pèrsiguí Israel, pasobra Joab a wanta e pueblo."
18,17,"I nan a kohe Absalon i a tir'é den un pos hundu den e mondi-será, i a lanta un monton masha grandi di piedra riba djé. I henter Israel a hui, kada un pa su tènt."
18,18,"Awor durante di su bida Absalon a traha pa su mes un pilar ku ta keda den e Vaye di Rei, pasobra el a bisa: \"Mi no tin yu hòmber pa preservá mi nòmber.\" Pesei el a duna e pilar su mes nòmber, i e ta wòrdu yamá monumento di Absalon te dia djawe."
18,19,"E ora ei Ahimaas, yu hòmber di Zadok, a bisa: \"Pa fabor, lagami kore bai hiba notisia pa rei, ku SEÑOR a libr'é for di man di su enemigunan.\""
18,20,"Ma Joab a bis'é: \"Abo no ta e hòmber pa hiba notisia awe, abo mag hiba notisia un otro dia; ma bo no mag hiba notisia awe, pasobra rei su yu hòmber a muri.\""
18,21,"Anto Joab a bisa un kusita: \"Bai abo, konta rei loke bo a mira.\" Asina e kusita a bùig pa Joab i a kore bai."
18,22,"Awor Ahimaas, yu hòmber di Zadok, a bolbe bisa Joab: \"Maske kiko pasa, pa fabor, laga ami tambe kore bai tras di e kusita.\" I Joab a bisa: \"Pakiko bo ta kore, mi yu? Bo no tin notisia pa kual bo lo haña algu rekompensa?\""
18,23,"El a bisa: \"Maske kiko pasa, mi kier kore.\" Asina Joab a bis'é: \"Kore.\" Anto Ahimaas a kore i a tuma e kaminda di sabana i a pasa e kusita."
18,24,"Awor David tabata sintá meimei di e dos portanan; i e guardia a subi bai riba dak di e porta den e muraya, i a hisa su kara wak, i el a mira un hòmber ku ta kore su so."
18,25,"I e guardia a yama i a konta rei. I rei a bisa: \"Si e ta su so, e tin bon notisia.\" I e tabata yega mas i mas serka."
18,26,"E ora ei e guardia a mira un otro hòmber ta kore bin; i e guardia a yama e wardadó-di-porta i a bisa: \"At'un otro hòmber ku ta kore su so.\" I rei a bisa: \"Esaki tambe ta trese bon notisia.\""
18,27,"I e guardia a bisa: \"Ta parsemi ku esun promé ta kore meskos ku Ahimaas, yu hòmber di Zadok.\" I rei a bisa: \"Esaki ta un bon hòmber i ta bin ku bon notisia.\""
18,28,"I Ahimaas a yama i a bisa rei: \"Tur kos ta bon.\" I el a bùig dilanti di rei ku su kara te na suela. I el a bisa: \"Bendishoná ta SEÑOR bo Dios, Kende a entregá e hòmbernan ku a lanta nan man kontra señor mi rei.\""
18,29,"I rei a bisa: \"E hoben Absalon ta bon?\" I Ahimaas a kontestá: \"Ora Joab a manda rei su sirbidó, i bo sirbidó, mi a mira un gran konfushon, ma mi no tabata sa kiko esei tabata.\""
18,30,"E ora ei rei a bisa: \"Hala un banda i para aki.\" Asina el a hala un banda i a keda para."
18,31,"I at'e kusita a yega, i e kusita a bisa: \"Laga señor mi rei risibí bon notisia, pasobra SEÑOR a librabo e dia aki for di man di tur esnan ku a lanta kontra bo.\""
18,32,"Anto rei a bisa e kusita: \"E hoben Absalon ta bon?\" I e kusita a kontestá: \"Laga e enemigunan di señor mi rei, i tur ku lanta kontra bo pa maldat, sea manera e hoben ei!\""
18,33,"I rei a keda masha konmoví i a subi bai den e kamber riba e porta i a yora. I asina el a bisa, mientras ku e tabata kana: \"O mi yu Absalon, mi yu, mi yu Absalon! Mihó ta ami a muri na bo lugá, O Absalon, mi yu, mi yu!\""
19,1,"E ora ei nan a bisa Joab: \"Ata rei ta yora i ta lamentá pa Absalon.\""
19,2,"I e viktoria e dia ei a kambia den lamento pa henter e pueblo, pasobra e pueblo a tende nan bisa e dia ei: \"Rei ta tristu pa motibu di su yu hòmber.\""
19,3,"Pesei e pueblo a drenta e stat ketu-ketu e dia ei, manera hende ku tin bèrguensa ta bai ketu-ketu ora nan ta hui for di den bataya."
19,4,"I rei a tapa su kara i a grita na bos haltu: \"O mi yu Absalon, O Absalon, mi yu, mi yu!\""
19,5,"E ora ei Joab a drenta kas serka rei i a bisa: \"Awe bo a pone bèrguensa na kara di tur bo sirbidónan, ku awe a salba bo bida i bida di bo yu hòmbernan i yu muhénan, bida di bo esposanan i bida di bo konkubinanan,"
19,6,"dor di stima esnan ku ta odiabo i dor di odia esnan ku ta stimabo. Pasobra awe bo a demostrá ku prensnan i sirbidónan no ta nifiká nada pa bo; pasobra awe mi a komprendé ku si Absalon tabata na bida i nos tur tabata morto, anto lo bo a keda kontentu."
19,7,"Pesei anto, lanta bai pafó i enkurashá bo sirbidónan, pasobra mi ta hura na SEÑOR, si bo no bai pafó, siguramente ni un hende lo no pasa nochi serka bo. I esaki lo ta pió pa bo ku tur e maldat ku a bin riba bo for di bo hubentut te awor.\""
19,8,"Asina rei a lanta i a sinta den e porta di stat. Ora nan a konta henter e pueblo, bisando: \"Mira, rei ta sintá den e porta di stat,\" e ora ei tur e hendenan a bin dilanti di rei. Awor Israel a hui, kada un pa su tènt. Awor Israel a hui, kada un na su tènt."
19,9,"I henter e pueblo tabata pleita den tur e tribunan di Israel, bisando: \"Rei a libra nos for di man di nos enemigunan i a salba nos for di man di e filisteonan, ma awor el a hui bai for di e tera pa motibu di Absalon."
19,10,"Sinembargo, Absalon, kende nos a ungi riba nos, a muri den bataya. Awor anto, pakiko boso no ta bisa nada tokante di e asunto di trese rei bèk?\""
19,11,"E ora ei rei David a manda bisa e saserdotenan Zadok i Abiatar: \"Papia ku e ansianonan di Juda, bisando: 'Pakiko boso ta e últimonan pa trese rei su kas bèk, ya ku loke henter Israel a bisa, a yega na rei, sí, na su kas?"
19,12,"Boso ta mi rumannan; boso ta mi wesu i mi karni. Pakiko anto boso mester ta e últimonan pa trese rei bèk?'"
19,13,"I bisa Amasa: 'No ta mi wesu i mi karni bo ta? Ku Dios hasi asina ku mi i pió ainda, si abo no bira komandante di e ehérsito kontinuamente mi dilanti na lugá di Joab.'\""
19,14,"Asina el a gana kurason di tur e hòmbernan di Juda, komo si fuera nan tabata un solo hòmber, asina ku nan a manda bisa rei: \"Bolbe, abo i tur bo sirbidónan.\""
19,15,"E ora ei rei a bolbe i a yega te na Jordan. I Juda a bin Gilgal pa bai kontra ku rei, pa hiba rei na e otro banda di Jordan."
19,16,"E ora ei Simei, yu hòmber di Gera e benjaminita, kende tabata di Bahurim, a hasi lihé i a baha bin ku e hòmbernan di Juda pa kontra ku rei David."
19,17,"I tabatin mil hòmber di Benjamin huntu kuné, huntu ku Ziba, sirbidó di e kas di Saul, ku su diesinku yu hòmbernan i su binti sirbidónan huntu kuné; i nan a kore bai na Jordan dilanti di rei."
19,18,"I nan a sigui krusa e riu, kaminda awa no ta hundu, pa pasa rei su hendenan di kas hiba na e otro banda, i pa hasi loke tabata bon den su bista. I Simei, yu hòmber di Gera, a tira su kurpa abou dilanti di rei, nèt ora ku esaki tabata bai krusa Jordan."
19,19,"Asina el a bisa rei: \"No laga mi señor konsiderámi kulpabel, ni kòrda loke bo sirbidó a hasi robes riba e dia ku señor mi rei a sali for di Jerusalèm; no laga rei tuma esaki na kurason."
19,20,"Pasobra ami, bo sirbidó, sa ku mi a peka; pesei mira, mi a bin awe, esun promé di henter e kas di Jose, pa baha bin kontra ku señor mi rei.\""
19,21,"Ma Abisai, yu hòmber di Sarvia, a kontestá i a bisa: \"Simei no mester wòrdu matá pa esaki, pasobra el a maldishoná SEÑOR Su ungí?\""
19,22,"E ora ei David a bisa: \"Kiko mi tin di hasi ku boso, O yunan di Sarvia, pa boso ta un atversario pa mi awe? Mester mata un hende na Israel awe? Akaso mi no sa ku ta ami ta rei riba Israel awe?\""
19,23,"I rei a bisa Simei: \"Lo bo no muri.\" Asina rei a hur'é."
19,24,"E ora ei Mefi-boset, yu hòmber di Saul, a baha bin pa kontra ku rei. I e no a laba su pianan, ni a kòrta su mustashi, ni a laba su pañanan, for di dia ku rei a bai te dia ku el a bin kas den pas."
19,25,"I ora Mefi-boset a yega di Jerusalèm pa kontra ku rei, rei a bis'é: \"Pakiko bo no a bai ku mi, Mefi-boset?\""
19,26,"I el a kontestá: \"O señor mi rei, mi sirbidó a gañami; pasobra bo sirbidó a bisa: 'Lo mi siya un buriku pa mi mes, pa mi kore riba djé i bai ku rei,' pasobra bo sirbidó ta lam."
19,27,"Ademas, el a kalumniá bo sirbidó serka señor mi rei; ma señor mi rei ta manera e angel di Dios; pesei, hasi loke ta bon den bo bista."
19,28,"Pasobra henter e kas di mi tata no tabata nada otro sino hende morto dilanti di señor mi rei; tòg bo a pone bo sirbidó entre esnan ku a kome na bo mesa. Ki derecho mas mi tin pa mi keha ainda serka rei?\""
19,29,"Pesei rei a bis'é: \"Pakiko bo ta papia ainda di bo asuntonan? Ami a disidí: 'Abo ku Ziba lo parti e tera.'\""
19,30,"I Mefi-boset a bisa rei: \"Lagu'é tuma tur mes, awor ku señor mi rei a yega su kas sano i salvo.\""
19,31,"Awor Barzilai e galaadita a baha bin for di Rogelim; i el a sigui bai te na Jordan ku rei, pa kompañ'é bai te na e otro banda di Jordan."
19,32,"Awor Barzilai tabata hopi bieu, i e tabatin ochenta aña. I el a proveé pa rei durante di rei su estadia na Mahanaim, pasobra e tabata un hòmber masha riku mes."
19,33,"I rei a bisa Barzilai: \"Abo krusa Jordan huntu ku mi i ami lo proveé pa bo na Jerusalèm serka mi.\""
19,34,"Ma Barzilai a bisa rei: \"Ta kuantu tempu mas mi tin di biba, pa mi lo a bai Jerusalèm ku rei?"
19,35,"Mi tin ochenta aña awor. Mi por distinguí entre bon i malu? Of bo sirbidó por sinti smak di loke mi ta kome òf loke mi ta bebe? Of mi por tende ainda e bos di hòmbernan i muhénan ku ta kanta? Pakiko anto bo sirbidó mester ta un karga mas pa señor mi rei?"
19,36,"Bo sirbidó lo djis krusa Jordan ku rei. Pakiko rei mester dunami e rekompensa aki?"
19,37,"Pa fabor, laga bo sirbidó bai bèk, pa mi por muri den mi mes stat serka di e graf di mi tata i mi mama. Sinembargo, ata bo sirbidó Kimam aki, lagu'é krusa ku señor mi rei, i hasi p'é loke ta bon den bo bista.\""
19,38,"I rei a kontestá: \"Kimam lo krusa huntu ku mi, i lo mi hasi p'é loke ta bon den bo bista; i tur loke bo pidimi, lo mi hasi pa bo.\""
19,39,"Henter e pueblo a krusa Jordan i rei tambe a krusa. E ora ei rei a sunchi Barzilai i a bendishon'é, i Barzilai a bolbe su kas."
19,40,"Awor rei a sigui pa Gilgal, i Kimam a bai kuné. I henter e pueblo di Juda i tambe mitar di e pueblo di Israel a kompañá rei."
19,41,"I mira, tur e hòmbernan di Israel a bin serka rei i a bisa rei: \"Pakiko nos rumannan, e hòmbernan di Juda, a sekuestrábo, i a trese rei i e hendenan di su kas i tur David su hòmbernan huntu kuné na e otro banda di Jordan?\""
19,42,"E ora ei tur e hòmbernan di Juda a kontestá e hòmbernan di Israel: \"Pasobra rei ta un famia yegá di nos. Pakiko anto boso ta rabiá tokante di e asunto aki? Nos a yega di kome riba kuenta di rei? Nos a kohe algu pa nos mes?\""
19,43,"Ma e hòmbernan di Israel a kontestá e hòmbernan di Juda i a bisa: \"Nos tin dies parti den rei, pesei tambe nos tin mas derecho riba David ku boso. Pakiko boso a trata nos ku menospresio anto? No ta nos a konsehá promé pa trese nos rei bèk?\" Tòg e palabranan di e hòmbernan di Juda tabata mas duru ku e palabranan di e hòmbernan di Israel."
20,1,"Awor a sosodé ku tabatin un hòmber pèrvèrso ayanan, ku tabata yama Seba, yu hòmber di Bikri, un benjaminita; i el a supla tròmpèt i a bisa: \"Nos no tin parti den David, ni nos no tin erensia den e yu hòmber di Isaí; kada hòmber bai su tènt, O Israel!\""
20,2,"Asina tur e hòmbernan di Israel a bandoná David pa sigui Seba, yu hòmber di Bikri; ma e hòmbernan di Juda a keda fiel na nan rei, for di Jordan te na Jerusalèm."
20,3,"Anto David a yega su kas na Jerusalèm, i rei a tuma e dies muhénan, e konkubinanan ku el a laga pa kuida kas, i a pone nan bou di vigilansia i a proveé kuminda pa nan, ma e no a drumi ku nan. Asina nan a keda será te dia nan a muri, bibando komo biuda."
20,4,"E ora ei rei a bisa Amasa: \"Yama e hòmbernan di Juda pa mi denter di tres dia, i abo mes sea presente akinan.\""
20,5,"Asina Amasa a bai yama e hòmbernan di Juda, ma el a tarda mas ku e tempu fihá ku David a stipulá p'é."
20,6,"I David a bisa Abisai: \"Awor Seba, yu hòmber di Bikri, lo hasi nos mas daño ku Absalon; tuma e sirbidónan di bo señor i pèrsiguié, pa e no haña statnan fortifiká pa su mes i skapa for di nos bista.\""
20,7,"Asina e hòmbernan di Joab a sali su tras, huntu ku e kereteonan i e peleteonan i tur e hòmbernan poderoso; i nan a sali for di Jerusalèm pa pèrsiguí Seba, yu hòmber di Bikri."
20,8,"Ora nan a yega na e piedra grandi ku ta keda na Gabaon, Amasa a bin topa nan. Awor Joab tabatin su paña di militar bistí, i riba djé tabatin un faha ku un spada den su baliña, pegá na su hep; i ora ku e tabata kana bai dilanti, e spada a sali kai."
20,9,"I Joab a bisa Amasa: \"Kon ta bai, mi ruman?\" I Joab a kohe Amasa na su barba ku su man drechi pa sunch'é."
20,10,"Ma Amasa no a paga tino na e spada ku tabata den Joab su man, asina ku el a hink'é den su barika kuné i a basha su shirishiri abou na suela, i no a hink'é mas; i el a muri. Despues Joab i su ruman hòmber Abisai a pèrsiguí Seba, yu hòmber di Bikri."
20,11,"Awor tabatin un di e hòmbernan di Joab pará banda di djé i el a bisa: \"Ken ku ta na fabor di Joab i ken ku ta pa David, lagu'é sigui Joab.\""
20,12,"Ma Amasa a keda bañá den su sanger meimei di e kaminda grandi. I ora ku e hòmber a mira ku tur hende tabata keda para, el a hala Amasa for di kaminda grandi hib'é den kunuku i a tira un paña di bisti riba djé, ora ku el a mira ku tur hende ku pasa tabata keda para."
20,13,"Asina ku el a hal'é for di kaminda grandi, tur e hòmbernan a sigui tras di Joab pa pèrsiguí Seba, yu hòmber di Bikri."
20,14,"Awor Seba a pasa dor di tur e tribunan di Israel bai Abel te na Bèt-maaka, ku tur e beritanan, kendenan a reuní huntu i tambe a sigui su tras."
20,15,"I e pueblo a bin i a rondon'é na Abel Bèt-maaka i nan a lanta un baluarte kontra e stat, i esaki tabata yega te na e lugá fortifiká; i henter e pueblo ku tabata huntu ku Joab tabata destruí e muraya pa bash'é abou."
20,16,"E ora ei un muhé sabí a grita for di e stat: \"Tende, tende! Pa fabor, bisa Joab: 'Bin aki pa mi papia ku bo.'\""
20,17,"Asina el a bai serka djé, i e muhé a bisa: \"T'abo ta Joab?\" I el a kontestá: \"Sí, t'ami.\" E ora ei e muhé a bis'é: \"Skucha e palabranan di bo sirbiente.\" I Joab a kontestá: \"Mi ta skucha.\""
20,18,"Anto e muhé a papia, bisando: \"Antes nan tabata bisa: 'Sigur-sigur nan lo buska konseho na Abel,' i asina nan tabata kaba ku e asunto."
20,19,"Mi ta un di esnan ku ta gusta pas i ta fiel den Israel. Bo ta buska pa destruí un stat, un mama den Israel. Pakiko bo kier traga e erensia di SEÑOR?\""
20,20,"I Joab a kontestá i a bisa: \"Leu, ku esei sea leu di mi di traga òf di destruí!"
20,21,"No t'asina e asunto ta. Ma un hòmber di e serunan di Efrain ku yama Seba, yu hòmber di Bikri, a lanta su man kontra rei David. Djis entregu'é, i lo mi bai for di e stat.\" I e muhé a bisa Joab: \"Mira, su kabes lo wòrdu tirá pa bo ofer di e muraya.\""
20,22,"E ora ei e muhé, ku sabiduria, a bai serka henter e pueblo. I nan a kòrta kabes di Seba, yu hòmber di Bikri, kit'afó i a tir'é pa Joab. Asina el a supla tròmpèt i nan a retirá for di e stat, kada un pa su tènt. Joab tambe a bolbe Jerusalèm serka rei."
20,23,"Awor Joab tabata manda riba henter e ehérsito di Israel; i Bènaia, yu hòmber di Joiada, tabata manda riba e kereteonan i riba e peleteonan;"
20,24,"i Adoram tabata manda riba e trabou fòrsá; i Josafat, yu hòmber di Ahilud, tabata e registradó;"
20,25,"i Seva tabata eskriba; i Zadok ku Abiatar tabata saserdote;"
20,26,"anto Ira e jaireo tambe tabata saserdote di David."
21,1,"Awor den e dianan di David tabatin un tempu di hamber ku a dura tres aña konsekutivo; i David a buska e presensia di SEÑOR. I SEÑOR a bisa: \"Ta pa motibu di Saul i e kulpa di sanger ku ta riba e kas di Saul, pasobra el a mata e gabaonitanan.\""
21,2,"Asina rei a yama e gabaonitanan i a papia ku nan (awor e gabaonitanan no tabata pertenesé na e yunan di Israel, sino na e restante di e amoreonan, i e yunan di Israel a sera un aliansa ku nan, ma Saul, den su zelo pa e yunan di Israel i Juda, a buska nan pa mata)."
21,3,"Asina David a bisa e gabaonitanan: \"Kiko mi por hasi pa boso? I kon mi por hasi rekonsiliashon pa boso bendishoná e erensia di SEÑOR?\""
21,4,"E ora ei e gabaonitanan a bis'é: \"Nos no kier ni plata ni oro for di Saul, ni for di su kas, ni nos no kier mata ningun hòmber na Israel.\" I David a bisa: \"Lo mi hasi pa boso kiko ku boso bisa.\""
21,5,"Asina nan a bisa rei: \"E hòmber ku kier a destruí nos i ku a traha plan pa eliminá nos, pa nos no eksistí mas den ningun teritorio di Israel,"
21,6,"laga shete hòmber for di su yu hòmbernan wòrdu duná na nos, i nos lo horka nan dilanti di SEÑOR na Gabaa di Saul, esun skohí di SEÑOR.\" I rei a bisa: \"Lo mi entregá nan.\""
21,7,"Ma rei a spar bida di Mefi-boset, yu hòmber di Jonatan, yu hòmber di Saul, pa motibu di e huramentu dilanti di SEÑOR ku tabatin entre nan, entre David i Saul su yu hòmber Jonatan."
21,8,"Asina rei a kohe Armoni i Mefi-boset, e dos yu hòmbernan di Rispa, yu muhé di Aja, ku el a haña pa Saul, i e sinku yu hòmbernan di Merab, yu muhé di Saul, kendenan el a haña pa Adriel, yu hòmber di Barzilai e meholatita."
21,9,"E ora ei el a entregá nan den man di e gabaonitanan i nan a horka nan riba e seru, dilanti di SEÑOR, asina ku nan shete a muri huntu; i nan a wòrdu matá durante di e promé dianan di kosecha, na e kuminsamentu di kosecha di puspas."
21,10,"I Rispa, yu muhé di Aja, a kohe un paña-di-saku i a habrié pa su mes riba e baranka, for di e kuminsamentu di kosecha te ora ku awaseru a kai for di shelu riba nan; i e no a pèrmití e parhanan di shelu sosegá riba nan den dia ni e bestianan di mondi anochi."
21,11,"Ora nan a konta David kiko Rispa, yu muhé di Aja, e konkubina di Saul, a hasi,"
21,12,"David a bai i a kohe e wesunan di Saul i e wesunan di su yu hòmber Jonatan for di e hòmbernan di Jabes di Galaad, kendenan a hòrta nan for di e plenchi públiko di Bèt-san, kaminda e filisteonan a kologá nan riba e dia ku e filisteonan a mata Saul na Gilboa."
21,13,"I el a trese e wesunan di Saul i e wesunan di su yu hòmber Jonatan for di ayanan; i nan a rekohé e wesunan di esnan ku a wòrdu horká."
21,14,"I nan a dera e wesunan di Saul i di su yu hòmber Jonatan na tera di Benjamin na Zela, den graf di su tata Kis; asina nan a hasi tur loke rei a ordená, i despues di esei Dios a skucha e súplika pa e tera."
21,15,"Awor ora ku tabatin guera entre e filisteonan i Israel atrobe, David i su sirbidónan huntu kuné a baha bai bringa kontra e filisteonan; i David a keda morto kansá."
21,16,"Anto Isbi-benob, kende tabata entre e desendientenan di e gigante, i kende su lansa tabata pisa tres shen siklo di bròns, tabata fahá ku un spada nobo, i e kier a mata David."
21,17,"Ma Abisai, yu hòmber di Sarvia, a yuda David i a dal e filisteo mata. E ora ei e hòmbernan di David a hur'é, bisando: \"Lo bo no sali mas ku nos den bataya, pa bo no paga e lampi di Israel.\""
21,18,"Awor a sosodé ku despues di esaki tabatin guera atrobe kontra e filisteonan na Gob; anto Sibekai e husatita a mata Saf, kende tabata entre e desendientenan di e gigante."
21,19,"I tabatin guera kontra e filisteonan atrobe na Gob, i Elhanan, yu hòmber di Jaare-oregim e bètlehemita a mata Goliat e geteo, kende su kabu di lansa tabata manera e balki di un wefdó-di-tela."
21,20,"I tabatin guera atrobe na Gat, kaminda tabatin un hòmber di gran estatura ku tabatin seis dede na kada man i seis dede na kada pia, bint'i kuater na tur; i e tambe tabata desendiente di e gigante."
21,21,"I ora ku el a desafiá Israel, Jonatan, yu hòmber di Simea, David su ruman hòmber, a dal é mata."
21,22,"E kuaternan aki tabata desendiente di e gigante na Gat, i nan a kai na man di David i na man di su sirbidónan."
22,1,"I David a dirigí e palabranan di e kantika aki na SEÑOR, dia ku SEÑOR a libr'é for di man di tur su enemigunan i for di man di Saul."
22,2,"I el a bisa: \"SEÑOR ta mi baranka i mi fòrti, i mi libertador;"
22,3,"mi Dios, mi baranka, den Kende mi ta tuma refugio; mi eskudo i e kachu di mi salbashon, mi toren haltu i mi refugio; mi salbador, Abo ta salbami di violensia."
22,4,"Mi ta sklama na SEÑOR, Kende ta digno di ser alabá; i mi ta salbá for di mi enemigunan."
22,5,"Pasobra e olanan di morto a enserámi; e torentenan di destrukshon a terorisámi;"
22,6,"e kabuyanan di Seol a rondonámi; e trampanan di morto a konfrontámi."
22,7,"Den mi angustia mi a sklama na SEÑOR, sí, mi a sklama na mi Dios; i for di Su tèmpel El a tende mi bos, i mi sklamashon pa yudansa a yega te na Su orea."
22,8,"\"E ora ei tera a sakudí i a tembla, e fundeshinan di shelu tabata tembla i a wòrdu sakudí, pasobra E tabata rabiá."
22,9,"Huma tabata sali for di Su nanishi bai ariba, i kandela for di Su boka tabata devorá; karbon a wòrdu sendí dor di esaki."
22,10,"Tambe El a inkliná e shelunan i a baha bin ku skuridat profundo bou di Su pianan."
22,11,"I El a kabalgá riba un kerubin i a bula, si, El a paresé riba e halanan di bientu."
22,12,"I El a hasi skuridat bira un kapa rònt di djE, un kantidat di awa, nubianan skur di shelu."
22,13,"For di e splendor Su dilanti karbon di kandela a wòrdu sendí."
22,14,"SEÑOR a strena for di shelu, i e Haltísimo a hasi Su bos resoná."
22,15,"I El a tira flechanan i a plama nan, lamper, i a konfundí nan."
22,16,"E ora ei e vayenan di laman a paresé, e fundeshinan di mundu a keda bisto, dor di e reprendementu di SEÑOR, debí na e suplamentu pisá di e rosea di Su nanishi."
22,17,"\"El a saka Su man for di ariba, El a garami; El a sakami for di hopi awanan."
22,18,"El a librami di mi enemigu poderoso, di esnan ku tabata odiami, pasobra nan tabata muchu fuerte pa mi."
22,19,"Nan a konfrontámi den e dia di mi kalamidat, ma SEÑOR tabata mi sosten."
22,20,"Tambe El a sakami hibami na un lugá espasioso; El a reskatámi, pasobra E tabatin delisia den mi."
22,21,"\"SEÑOR a rekompensámi segun mi hustisia; segun e limpiesa di mi mannan El a rekompensámi."
22,22,"Pasobra mi a warda e kamindanan di SEÑOR i no a aktua ku maldat kontra mi Dios."
22,23,"Pasobra tur Su ordenansanan tabata mi dilanti, i pa loke ta Su statutonan, mi no a apartá mi mes for di nan."
22,24,"Tambe mi tabata perfekto Su dilanti, i mi a warda mi mes for di mi inikidat."
22,25,"Pesei SEÑOR a rekompensámi segun mi hustisia, segun mi limpiesa dilanti di Su bista."
22,26,"\"Na e hende miserikòrdioso Bo ta mustra Bo mes miserikòrdioso, na e hende rekto Bo ta mustra Bo mes rekto;"
22,27,"na e hende puru Bo ta mustra Bo mes puru, i na e hende pèrvèrso Bo ta mustra Bo mes severo."
22,28,"I Bo ta salba un pueblo afligí, ma Bo wowo ta riba e arogantenan, kendenan Bo ta rebahá."
22,29,"Pasobra Bo ta mi lampi, O SEÑOR; i SEÑOR ta iluminá mi skuridat."
22,30,"Pasobra ku Bo mi por kaba ku un ehérsito; ku mi Dios mi por bula ofer di un muraya."
22,31,"\"Pa loke ta Dios, Su kaminda ta perfekto; e palabra di SEÑOR ta probá; E ta un eskudo pa tur esnan ku ta tuma refugio den djE."
22,32,"Pasobra ta ken ta Dios, si no ta SEÑOR? I ta ken ta un baranka, si no ta nos Dios?"
22,33,"Dios ta mi fòrti fuerte, i E ta pone esun rekto den Su kaminda."
22,34,"E ta hasi mi pianan manera pia di biná, i ta ponemi riba mi lugánan haltu."
22,35,"E ta tren mi mannan pa bataya, asina ku mi brasanan por dobla un bog di bròns."
22,36,"Tambe Bo a dunami e eskudo di Bo salbashon, i Bo gentilesa ta hasimi grandi."
22,37,"Bo ta hancha e kaminda bou di mi, i mi pianan no ta slep."
22,38,"\"Mi a pèrsiguí mi enemigunan i a destruí nan, i mi no a hal'atras te ora nan a wòrdu destruí."
22,39,"I mi a devorá nan i a kibra nan na pida-pida, asina ku nan no a lanta mas; i nan a kai bou di mi pianan."
22,40,"Pasobra Bo a fahami ku forsa pa bataya; Bo a hasi esnan ku a lanta kontra mi someté nan mes na mi."
22,41,"Tambe Bo a hasi mi enemigunan bira lomba pa mi, i mi a destruí esnan ku tabata odiami."
22,42,"Nan a sklama, ma no tabatin ningun hende pa salba, na SEÑOR, ma E no a kontestá nan."
22,43,"E ora ei mi a bati nan hasi nan fini-fini manera stòf di tera; mi a plècha i a trapa nan manera lodo di kaya."
22,44,"\"Tambe Bo a librami di e pleitunan di mi pueblo; Bo a wardami komo kabesante di e nashonnan; un pueblo ku nunka mi a konosé ta sirbimi."
22,45,"Stranheronan ta pretendé obedensia na mi; asina ku nan tendemi, nan ta obedesémi."
22,46,"Stranheronan ta pèrdè kurashi, i ta sali na temblamentu for di nan fòrtinan."
22,47,"\"SEÑOR ta biba, i bendishoná sea mi baranka; i halsá sea Dios, e baranka di mi salbashon,"
22,48,"e Dios ku ta ehekutá vengansa pa mi, i ta hasi pueblonan someté nan mes na mi,"
22,49,"Kende ta librami tambe di mi enemigunan; sí, Bo ta halsami ariba di esnan ku ta lanta kontra mi; Bo ta reskatámi for di e hende violento."
22,50,"Pesei lo mi dunaBo gradisimentu, O SEÑOR, meimei di e nashonnan, i lo mi kanta alabansa na Bo nòmber."
22,51,"E ta un toren di salbashon pa Su rei, i ta mustra miserikòrdia na Su ungí, na David i su desendientenan pa semper.\""
23,1,"Awor esakinan ta e último palabranan di David. \"David, yu hòmber di Isaí, ta deklará, i e hòmber ku a wòrdu halsá te na haltu ta deklará, e ungí di e Dios di Jakòb, i e salmista dushi di Israel:"
23,2,"\"E Spiritu di SEÑOR a papia pa medio di mi, i Su palabra tabata riba mi lenga."
23,3,"E Dios di Israel a bisa, e Baranka di Israel a papia ku mi: 'Esun ku ta goberná hende ku hustisia, ku ta goberná den e temor di Dios,"
23,4,"ta manera e lus di mainta ora solo ta sali, un mainta sin nubia, ora yerba fresku ta spreit for di tera debí na e klaridat di solo despues di awaseru.'"
23,5,"\"Di bèrdat, no t'asina mi kas ta pa ku Dios? Pasobra El a sera un aliansa etèrno ku mi, ordená den tur kos, i sigurá. Pasobra esaki ta tur mi salbashon i tur mi deseo; lo E no hasi esaki krese di bèrdat?"
23,6,"Ma esnan pèrvèrso, kada un di nan lo wòrdu bentá afó manera sumpiña, pasobra nan no por wòrdu kohí ku man;"
23,7,"ma e hòmber ku mishi ku nan mester ta armá ku heru i kabu di lansa, i nan lo ta kompletamente kimá ku kandela na nan lugá.\""
23,8,"Esakinan ta e nòmbernan di e hòmbernan poderoso ku David tabatin: Joseb-basebet, un takmonita, hefe di e kapitannan; e tabata wòrdu yamá Adino e esnita pa motibu di ocho shen hòmber ku el a mata den un solo biaha."
23,9,"I despues di djé a sigui Eleazar, yu hòmber di Dodo e ahohita, un di e tres hòmbernan poderoso ku tabata huntu ku David, tempu ku nan a desafiá e filisteonan ku tabata reuní ayanan pa bataya, mientras ku e hòmbernan di Israel a retirá nan mes."
23,10,"El a lanta i a mata e filisteonan te ora su man a kansa i a keda pegá na e spada. I e dia ei SEÑOR a obra un gran viktoria; i e pueblo a bolbe su tras solamente pa plùnder e mortonan."
23,11,"Awor Sama, yu hòmber di Age e hararita, tabata despues di djé. I e filisteonan tabata reuní na trupa kaminda tabatin un pida tereno yen di lenteha; i e pueblo a hui pa e filisteonan."
23,12,"Ma el a keda para firme meimei di e pida tereno, a defendé esaki i a mata e filisteonan; i SEÑOR a obra un gran viktoria."
23,13,"Den e tempu di kosecha tres di e trinta hefenan a baha bin serka David na e kueba di Adulam, mientras ku un trupa di filisteonan tabata kampa den e vaye di Refaim."
23,14,"I e tempu ei David tabata na e lugá fortifiká, mientras ku e guarnishon di e filisteonan tabata na Bètlehèm."
23,15,"I David a haña asina un deseo i a bisa: \"Mara un hende por a dunami awa bebe for di e pos ku ta keda pegá ku e porta di Bètlehèm!\""
23,16,"Asina e tres hòmbernan poderoso a kibra pasa dor di e kampamentu di e filisteonan, a saka awa for di e pos ku tabata keda pegá ku e porta di Bètlehèm, i a koh'é hiba pa David. Sinembargo, e no kier a beb'é, ma a dram'é pa SEÑOR;"
23,17,"i el a bisa: \"Leu sea di mi, O SEÑOR, di hasi e kos aki. Lo mi bebe e sanger di e hòmbernan ku a riska nan bida pa bai?\" Pesei e no kier a beb'é. E kosnan aki e tres hòmbernan poderoso a hasi."
23,18,"I Abisai, ruman hòmber di Joab, yu hòmber di Sarvia, tabata hefe di e trintanan. I el a zwai su lansa kontra tres shen i a mata nan; i el a haña fama meskos ku e tresnan."
23,19,"E tabata esun mas onrá di e trintanan, pesei el a bira nan komandante; sinembargo, e no a igualá e tresnan."
23,20,"Anto Bènaia, yu hòmber di Joiada, yu di un hòmber balente di Kabseel, kende a hasi echonan poderoso, a mata e dos yu hòmbernan di Ariel di Moab. Tambe el a baha bai den un buraku riba un dia ku sneu tabata kai i a mata un leon."
23,21,"I Bènaia a mata un egipsio, un hòmber di gran estatura. Awor e egipsio tabatin un lansa den su man, ma Bènaia a baha bai riba djé ku un klòp i a ranka e lansa for di e egipsio su man, i a mat'é ku su mes lansa."
23,22,"E kosnan aki Bènaia, yu hòmber di Joiada, a hasi; i el a haña fama meskos ku e tres hòmbernan poderoso."
23,23,"El a wòrdu onrá entre e trintanan, ma e no a igualá e tresnan. I David a nombr'é riba su guardia."
23,24,"Asael, ruman hòmber di Joab, tabata entre e trintanan; Elhanan, yu hòmber di Dodo di Bètlehèm,"
23,25,"Sama e harodita, Elika e harodita,"
23,26,"Heles e paltita, Ira, yu hòmber di Ikes e tekoita,"
23,27,"Abiezer e anatotita, Mebunai e husatita,"
23,28,"Salmon e ahohita, Maharai e netofatita,"
23,29,"Heleb, yu hòmber di Baana e netofatita, Itai, yu hòmber di Ribai di Gabaa di e yu hòmbernan di Benjamin,"
23,30,"Bènaia e piratonita, Hidai di e roinan di Gaas,"
23,31,"Abi-albon e arbatita, Azmavet e barhumita,"
23,32,"Eliaba e saalbonita, e yu hòmbernan di Jasen, Jonatan,"
23,33,"Sama e hararita, Ahiam, yu hòmber di Sarar e hararita,"
23,34,"Elifelet, yu hòmber di Ahasbai, yu hòmber di e maakatitanan, Eliam, yu hòmber di Ahitofel e gilonita,"
23,35,"Hezrai e karmelita, Paarai e arbita,"
23,36,"Igal, yu hòmber di Natan di Soba, Bani e gadita,"
23,37,"Selek e amonita, Naharai e beerotita, kargadónan di arma di Joab, yu hòmber di Sarvia,"
23,38,"Ira e itrita, Gareb e itrita,"
23,39,"Urias e heteo; na tur trint'i shete."
24,1,"Awor e rabia di SEÑOR a bolbe kima kontra Israel, i esaki a instigá David kontra nan pa bisa: \"Bai, konta Israel i Juda.\""
24,2,"I rei a bisa Joab, e komandante di e ehérsito, kende tabata huntu kuné: \"Pasa rònt awor den tur e tribunan di Israel, for di Dan te na Beerseba, i konta e pueblo, pa mi por sa e kantidat di e pueblo.\""
24,3,"Ma Joab a bisa rei: \"Awor, ku SEÑOR bo Dios añadí na e pueblo shen biaha mas tantu di loke nan ta, mientras ku wowo di señor mi rei ta mira ainda; ma pakiko señor mi rei ta hiba gustu den e kos aki?\""
24,4,"Sinembargo, rei su palabra a prevalesé kontra Joab i kontra e komandantenan di ehérsito. Asina Joab i e komandantenan di ehérsito a sali for di e presensia di rei pa konta e pueblo di Israel."
24,5,"I nan a krusa Jordan i a kampa na Aroer, na e banda drechi di e stat ku ta keda meimei di e vaye di Gad, i den direkshon di Jazer."
24,6,"Despues nan a yega na Galaad i na e tera di Tatim-hodsi, i nan a yega na Dan-jaan i na e besindario di Sidon,"
24,7,"i nan a yega na e fòrti di Tiro i na tur e statnan di e heveonan i di e kananeonan, i nan a sali bai pasùit di Juda, na Beerseba."
24,8,"I ora nan a kaba di pasa dor di henter e tera, nan a bin Jerusalèm na fin di nuebe luna i binti dia."
24,9,"Anto Joab a duna rei e total di e senso di e pueblo; i na Israel tabatin ocho shen mil hòmber balente ku tabata saka spada, i e hòmbernan di Juda tabata sinku shen mil hòmber."
24,10,"Ma David su konsenshi tabata molesti'é despues ku el a konta e pueblo. Asina David a bisa SEÑOR: \"Mi a peka gravemente ku loke mi a hasi. Ma awor, O SEÑOR, pa fabor, kita e inikidat di Bo sirbidó, pasobra mi a aktua masha bobo mes.\""
24,11,"Ora David a lanta mainta, e palabra di SEÑOR a yega na profeta Gad, David su miradó, bisando:"
24,12,"\"Bai papia ku David: 'Asina SEÑOR ta bisa: \"Tres kos Mi ta ofresébo; abo skohe un di nan, pa Mi laga sosodé ku bo.\"'\""
24,13,"Asina Gad a bin serka David i a bis'é: \"Mester bin shete aña di hamber riba bo na bo tera? Of bo kier hui tres luna dilanti di bo enemigunan, mientras ku nan ta pèrsiguíbo? Of mester tin tres dia di pestilensia den bo tera? Awor pensa bon i mira ki kontesta mi mester hiba pa Esun ku a mandami.\""
24,14,"E ora ei David a bisa Gad: \"Mi ta den gran angustia. Laga nos kai awor den man di SEÑOR, pasobra Su miserikòrdianan ta grandi, ma no lagami kai den man di hende.\""
24,15,"Asina SEÑOR a manda un pestilensia riba Israel for di mainta te na e tempu stipulá, i setenta mil hòmber di e pueblo, for di Dan te na Beerseba, a muri."
24,16,"Ora ku e angel a saka su man den direkshon di Jerusalèm pa destruié, SEÑOR a repentí di e kalamidat, i a bisa e angel ku tabata destruí e pueblo: \"Ta basta! Baha bo man awor!\" I e Angel di SEÑOR tabata banda di e plenchi-di-bati-mainshi di Arauna e jebuseo."
24,17,"Anto David a papia ku SEÑOR ora ku el a mira e angel ku tabata destruí e pueblo, i a bisa: \"Mira, ta ami a peka i ta ami a hasi maldat; ma e karnénan aki, ta kiko nan a hasi? Pa fabor, laga Bo man ta kontra mi i kontra e kas di mi tata.\""
24,18,"Asina Gad a bin serka David e dia ei i a bis'é: \"Subi bai, lanta un altar na SEÑOR riba e plenchi-di-bati-mainshi di Arauna e jebuseo.\""
24,19,"I David a subi bai konforme e palabra di Gad, meskos ku SEÑOR a ordená."
24,20,"I Arauna a wak abou i a mira rei i su sirbidónan ta krusa bin serka djé; i Arauna a sali i a bùig ku su kara te na suela dilanti di rei."
24,21,"Anto Arauna a bisa: \"Pakiko señor mi rei a bin serka su sirbidó?\" I David a bisa: \"Pa kumpra e plenchi-di-bati-mainshi for di bo, pa traha un altar na SEÑOR, pa e plaga wòrdu kitá for di e pueblo.\""
24,22,"I Arauna a bisa David: \"Laga señor mi rei tuma i ofresé loke ta bon den su bista. At'e bueynan pa e ofrenda kimá, i e hèrmèntnan-pa-bati-mainshi i e yugonan di e bueynan komo palu."
24,23,"Tur kos, O rei, Arauna ta duna rei.\" I Arauna a bisa rei: \"Ku SEÑOR bo Dios aseptábo.\""
24,24,"Ma rei a bisa Arauna: \"Nò, ma siguramente mi kier kumpr'é for di bo pa un preis, pasobra mi no kier ofresé na SEÑOR mi Dios ofrendanan kimá ku no ta kostami nada.\" Asina David a kumpra e plenchi-di-bati-mainshi i e bueynan pa sinkuenta siklo di plata."
24,25,"I ayanan David a traha un altar na SEÑOR i a ofresé ofrendanan kimá i ofrendanan di pas. Asina SEÑOR a skucha e súplika pa e tera, i e plaga a wòrdu kitá for di Israel."
