chapter,verse,"text"
1,1,"E prinsipio di e evangelio di Jesu-Cristo, e Yu di Dios."
1,2,"Manera ta pará skirbí den profeta Isaias: \"Mira, Mi ta manda Mi mensahero dilanti di Bo kara, kende lo prepará Bo kaminda;\""
1,3,"\"bos di un ku ta sklama den desierto: 'Prepará e kaminda di SEÑOR, hasi Su berehanan stret.'\""
1,4,"Juan Boutista a paresé den desierto, predikando un boutismo di repentimentu pa pordon di piká."
1,5,"I henter tera di Judea tabata sali bai serka djé, i henter pueblo di Jerusalèm; i nan tabata wòrdu batisá dor di djé den Riu Jordan, konfesando nan pikánan."
1,6,"I Juan tabata bistí ku un paña trahá di lana di kamel i tabatin un faha di kueru na su sintura, i e tabata kome tirakochi i miel di mondi."
1,7,"I e tabata prediká, bisando: \"Despues di mi ta bin Un ku ta mas poderoso ku mi, i ami no ta digno pa bùk i lòs e strèp di Su sandalia."
1,8,"Ami a batisá boso ku awa, ma E lo batisá boso ku Spiritu Santu.\""
1,9,"I a sosodé den e dianan ei ku Jesus a bin for di Nazarèt di Galilea, i a wòrdu batisá dor di Juan den Jordan."
1,10,"I mesora ku El a sali for di awa, El a mira e shelunan ta habri, i e Spiritu ta baha manera un palomba riba djE."
1,11,"I a sali un bos for di shelu: \"Abo ta Mi Yu stimá, den Bo Mi tin goso.\""
1,12,"I mesora e Spiritu a mand'E den desierto."
1,13,"I El a keda kuarenta dia den desierto i a wòrdu tentá dor di Satanás; i E tabata huntu ku e bestianan di mondi, i e angelnan tabata sirbiE."
1,14,"I despues ku Juan a wòrdu kohí prezo, Jesus a bin Galilea, proklamando e evangelio di Dios,"
1,15,"i bisando: \"E tempu ta kumplí, i e reino di Dios ta serka. Repentí i kere e evangelio.\""
1,16,"I ora ku E tabata kana kantu di Laman di Galilea, El a mira Simon i Andres, ruman hòmber di Simon, ta tira reda den laman; pasobra nan tabata piskadó."
1,17,"I Jesus a bisa nan: \"SiguiMi, i lo Mi hasi boso bira piskadó di hende.\""
1,18,"I mesora nan a laga e redanan para i a siguiE."
1,19,"I ora ku El a kana bai un poko mas leu, El a mira Santiago, yu hòmber di Zebedeo, i su ruman hòmber Juan, kendenan tambe tabata den boto ta drecha nan redanan."
1,20,"I mesora El a yama nan; i nan a laga nan tata Zebedeo den e boto ku e sirbidónan kontratá, i a siguiE."
1,21,"I nan a yega na Kapernaum; i mesora riba dia di Sabat El a bai den snoa i a kuminsá siña e hendenan."
1,22,"I nan a keda asombrá di Su siñansa, pasobra E tabata siña nan manera un hende ku tin outoridat i no manera e eskribanan."
1,23,"I nèt na e ora ei tabatin den nan snoa un hòmber ku un spiritu impuru, i el a dal un gritu,"
1,24,"bisando: \"Kiko nos tin di hasi ku Bo, Jesus di Nazarèt? Bo a bin pa destruí nos? Mi sa ken Bo ta: Esun Santu di Dios!\""
1,25,"I Jesus a reprend'é, bisando: \"Keda ketu, i sali for di djé!\""
1,26,"I e spiritu impuru a bent'é abou i a lagu'é ta trèk di steipi, i ku gritu duru el a sali for di djé."
1,27,"I nan tur a keda strañá i nan tabata diskutí nan ku nan, bisando: \"Kiko esaki ta? Un siñansa nobo ku outoridat! Asta e spiritunan impuru E ta ordená, i nan ta obedes'E.\""
1,28,"I mesora e notisia tokante di djE a plama tur kaminda den henter e distrikto rònt di Galilea."
1,29,"I mesora despues ku nan a sali for di snoa, nan a bai den e kas di Simon i Andres, huntu ku Santiago i Juan."
1,30,"Awor e suegra di Simon tabata drumí malu ku keintura; i mesora nan a papia kunE tokante di djé."
1,31,"I El a bin serka djé, a koh'é na su man i a lant'é, i e keintura a lagu'é i el a kuminsá sirbi nan."
1,32,"I ora nochi a sera, despues ku solo a baha, nan tabata trese serka djE tur esnan ku tabata malu i esnan ku tabata poseí pa demoño."
1,33,"I henter e stat a aglomerá na e porta."
1,34,"I El a kura hopi hende ku tabata sufri di tur sorto di malesa, i a saka hopi demoño afó; i E no tabata pèrmití e demoñonan papia, pasobra nan tabata sa ken E ta."
1,35,"I mainta tempran, ora tabata skur ainda, El a lanta, a sali pafó i a bai na un lugá solitario, i tabata hasi orashon einan."
1,36,"I Simon i su kompañeronan a bai busk'E;"
1,37,"i nan a hañ'E i a bis'E: \"Tur hende ta buskaBo.\""
1,38,"I El a bisa nan: \"Laga nos bai otro kaminda, na e statnan serka aki banda, pa Mi por prediká ayanan tambe; pasobra ta pa e motibu ei Mi a bin.\""
1,39,"I El a bai den nan snoanan den henter Galilea, i tabata prediká i saka demoño afó."
1,40,"I un leproso a bin serka djE, i a rogu'E i a kai na rudia Su dilanti, i a bis'E: \"Si Bo kier, Bo por hasimi bira limpi.\""
1,41,"I yen di kompashon El a saka Su man, i a mishi kuné i a bis'é: \"Mi kier, sea limpi.\""
1,42,"I mesora e lepra a kita for di djé i el a keda limpi."
1,43,"I El a spièrt'é striktamente i a mand'é bai mesora,"
1,44,"i El a bis'é: \"Mira pa bo no bisa ningun hende nada, ma bai, mustra bo mes na e saserdote i ofresé pa bo purifikashon loke Moisés a ordená, komo un testimonio pa nan.\""
1,45,"Ma el a bai i a kuminsá proklamá esaki tur kaminda i plama e notisia, di tal manera ku Jesus no por a bai públikamente den ningun stat mas, ma tabata keda pafó den lugánan desierto; i nan tabata bin serka djE for di tur parti."
2,1,"I ora ku El a bolbe Kapernaum algun dia despues, nan a tende ku E tabata na kas."
2,2,"I hopi hende a bin huntu, asina ku no tabatin lugá mas, ni sikiera banda di e porta; i E tabata papia e palabra ku nan."
2,3,"I nan a bin, i a trese serka djE un paralítiko ku kuater hòmber tabata karga."
2,4,"I komo ku tabata imposibel pa yega serka djE pa motibu di e multitut, nan a kita e dak kaminda E tabata; i ora nan a kibra habri un buraku, nan a baha e kama ku e paralítiko tabata drumí ariba."
2,5,"I Jesus, mirando nan fe, a bisa e paralítiko: \"Mi yu, bo pikánan ta pordoná.\""
2,6,"Awor tabatin algun di e eskribanan sintá einan, i nan tabata rasoná den nan kurason:"
2,7,"\"Pakiko e hòmber aki ta papia asina ei? E ta blasfemá; ken por pordoná piká, si no ta Dios so?\""
2,8,"I mesora Jesus, sabiendo den Su spiritu ku asina nan tabata rasoná den nan mes, a bisa nan: \"Pakiko boso ta rasoná den boso kurason tokante di e kosnan aki?"
2,9,"Kiko ta mas fasil pa bisa e paralítiko: 'Bo pikánan ta pordoná'; òf pa bisa: 'Lanta i kohe bo kama i kana'?"
2,10,"Ma pa boso por sa ku e Yu di Hende tin outoridat riba tera pa pordoná piká,\"--El a bisa e paralítiko:"
2,11,"\"Mi ta bisabo, lanta, kohe bo kama i bai bo kas.\""
2,12,"I mesora el a lanta i a kohe su kama, i den bista di tur hende el a sali bai, asina ku nan tur a keda strañá i tabata glorifiká Dios, bisando: \"Nunka nos no a mira algu manera esaki.\""
2,13,"I atrobe El a sali bai kantu di laman, i henter e multitut a bin serka djE i El a kuminsá siña nan."
2,14,"I ora ku E tabata pasa, El a mira Leví, yu hòmber di Alfeo, sintá den ofisina di belasting, i El a bis'é: \"SiguiMi!\" I el a lanta i a siguiE."
2,15,"I a sosodé ku E tabata sintá na mesa den e kas di Leví, i hopi publikano i pekadó tabata kome huntu ku Jesus i Su disipelnan; pasobra nan tabata hopi i nan tabata siguiE."
2,16,"I ora ku e eskribanan di e fariseonan a mira ku E tabata kome huntu ku e pekadónan i publikanonan, nan a bisa Su disipelnan: \"Pakiko E ta kome i bebe huntu ku publikano i pekadó?\""
2,17,"I ora Jesus a tende esaki, El a bisa nan: \"No ta esnan ku ta salú mester di dòkter, sino esnan ku ta malu; Mi no a bin pa yama e hustunan, sino e pekadónan.\""
2,18,"I e disipelnan di Juan i e fariseonan tabata yuna; i nan a bin i a bis'E: \"Pakiko e disipelnan di Juan i e disipelnan di e fariseonan sí ta yuna, ma Bo disipelnan no ta yuna?\""
2,19,"I Jesus a bisa nan: \"Esnan ku ta atendé e brùidehòm ta yuna anto mientras ku e brùidehòm ta huntu ku nan? Tanten ku nan tin e brùidehòm huntu ku nan, nan no por yuna."
2,20,"Ma e dianan lo bin ku e brùidehòm lo wòrdu kitá for di nan, i e ora ei nan lo yuna riba e dia ei."
2,21,"\"Ningun hende no ta uza un lapi di paña ku no a kremp, pegu'é na un bistí bieu; sino e lapi ta trèk kita for di djé, e nobo for di e bieu, i e sker ta bira pió."
2,22,"I ningun hende no ta pone biña nobo den saku-di-kueru bieu; sino e biña ta hasi e sakunan rementá, i tantu e biña komo e sakunan ta bai pèrdí; ma biña nobo hende ta pone den saku-di-kueru nobo.\""
2,23,"I a sosodé ku E tabata pasando dor di e kunukunan di mainshi riba dia di Sabat, i segun ku nan tabata sigui nan kaminda, Su disipelnan a kuminsá kita e tapushinan."
2,24,"I e fariseonan a bis'E: \"Mira, pakiko nan ta hasi loke Lei no ta pèrmití pa hasi riba dia di Sabat?\""
2,25,"I El a bisa nan: \"Nunka boso no a lesa kiko David a hasi ora ku é i esnan ku tabata huntu kuné tabata den nesesidat i a haña hamber:"
2,26,"kon el a bai den e kas di Dios den e dianan di sumosaserdote Abiatar, i a kome e pan konsagrá, loke Lei no ta pèrmití pa ningun hende kome sino solamente e saserdotenan, i a duna esaki tambe na esnan ku tabata huntu kuné?\""
2,27,"I El a bisa nan: \"Sabat ta poní pa hende, i no hende pa Sabat."
2,28,"Asina ku e Yu di Hende ta Señor, asta di Sabat tambe.\""
3,1,"I El a bolbe bai den snoa; i ayanan tabatin un hòmber ku un man seku."
3,2,"I nan tabata ten'E na bista pa mira si E lo a kur'é riba Sabat, pa nan por akus'E."
3,3,"I El a bisa e hòmber ku e man seku: \"Lanta i bin para meimei aki!\""
3,4,"I El a bisa nan: \"Lei ta pèrmití pa riba dia di Sabat hasi bon òf hasi malu, salba un bida òf mata?\" Ma nan a keda ketu."
3,5,"I despues di a wak nan tur ku kara rabiá, tristu pa motibu di e duresa di nan kurason, El a bisa e hòmber: \"Rèk bo man.\" I el a rèk su man, i esaki a bira bon atrobe."
3,6,"I e fariseonan a sali bai, i mesora nan a konsultá ku e herodianonan kontra djE, kon nan lo por destruiE."
3,7,"I Jesus a retirá ku Su disipelnan bai laman; i un multitut grandi for di Galilea a siguiE; i tambe for di Judea,"
3,8,"i for di Jerusalèm, i for di Idumea, i di e otro banda di Jordan i e besindario di Tiro i Sidon, un multitut grandi a bin serka djE, ora nan a tende kuantu kos E tabata hasi."
3,9,"I El a bisa Su disipelnan ku mester tin un boto poní kla p'E pa motibu di e multitut, pa e hendenan no pusha pret'E;"
3,10,"pasobra El a kura hopi hende, asina ku tur esnan ku tabatin aflikshon tabata pusha bin riba djE pa nan por a mishi kunE."
3,11,"I ki ora ku e spiritunan impuru mir'E, nan tabata tira nan mes abou Su dilanti i tabata grita, bisando: \"Abo ta e Yu di Dios!\""
3,12,"I El a taha nan striktamente pa no bisa ken E ta."
3,13,"I El a subi bai riba seru i a yama esnan ku E mes tabata kier, i nan a bin serka djE."
3,14,"I El a nombra diesdos, pa nan por ta huntu kunE i pa E por manda nan bai prediká,"
3,15,"i pa tin outoridat pa saka demoño."
3,16,"I El a nombra e diesdosnan: Simon, na kende El a duna e nòmber Pedro,"
3,17,"i Santiago, yu hòmber di Zebedeo, i Juan, ruman hòmber di Santiago, na kendenan El a duna e nòmber Boanerges, ku ta nifiká: \"Yunan di Strena\";"
3,18,"i Andres, Felipe, Bartolomé, Mateo, Tomas, Santiago, yu hòmber di Alfeo, Tadeo, i Simon e kananeo;"
3,19,"i Judas Iskariot, kende a traishon'E tambe."
3,20,"I El a bai den un kas, i atrobe e multitut a aglomerá, di tal manera ku ni pida pan nan no por a kome."
3,21,"I ora Su mes hendenan a tende di esaki, nan a sali pa busk'E i koh'E bai kunE, pasobra nan tabata bisa: \"Su kabes no ta bon!\""
3,22,"I e eskribanan ku a bin for di Jerusalèm tabata bisa: \"E ta poseí pa Beëlzebú,\" i \"E ta saka demoño pa medio di e prens di demoñonan.\""
3,23,"I El a yama nan serka djE i a kuminsá papia ku nan den parábola: \"Kon Satanás por saka Satanás afó?"
3,24,"I si un reino ta dividí kontra su mes, e reino ei no por keda para."
3,25,"I si un kas ta dividí kontra su mes, e kas ei lo no por keda para."
3,26,"I si Satanás lanta kontra su mes i ta dividí, e no por keda para, ma el a yega na su fin!"
3,27,"Ma ni un hende no por drenta kas di e hòmber fuerte i plùnder su propiedat, si e no mara e hòmber fuerte promé, i e ora ei e lo plùnder su kas."
3,28,"Di bèrdat Mi ta bisa boso, tur piká lo wòrdu pordoná na e yunan di hende, i kualke blasfemia ku nan papia;"
3,29,"ma ken ku blasfemá kontra Spiritu Santu nunka lo no haña pordon, ma ta kulpabel di un piká etèrno\";"
3,30,"pasobra nan tabata bisa: \"E tin un spiritu impuru.\""
3,31,"I Su mama i Su ruman hòmbernan a yega, i pará pafó nan a manda yam'E."
3,32,"I un multitut tabata sintá rònt di djE, i nan a bis'E: \"Ata Bo mama i Bo ruman hòmbernan ta pafó ta buskaBo.\""
3,33,"I El a kontestá nan, bisando: \"Ta ken ta Mi mama i Mi ruman hòmbernan?\""
3,34,"I El a wak rònt, i a laga Su bista pasa riba esnan ku tabata sintá rònt di djE, i a bisa: \"Ata Mi mama i Mi ruman hòmbernan!"
3,35,"Pasobra ken ku hasi e boluntat di Dios, esei ta Mi ruman hòmber i ruman muhé i mama.\""
4,1,"I atrobe El a kuminsá siña hende kantu di laman. I a reuní asina un multitut grandi Su dilanti, ku El a bai den un boto ku tabata riba laman i a sinta den djé; i henter e multitut tabata riba tera kantu di laman."
4,2,"I E tabata siña nan hopi kos pa medio di parábola, i tabata bisa nan den Su siñansa:"
4,3,"\"Skucha esaki! Mira, e sembradó a sali pa sembra;"
4,4,"i a sosodé ku segun ku e tabata sembra, un parti a kai kantu di kaminda, i e parhanan a bin i a kom'é."
4,5,"I otro parti a kai den lugá yen di piedra, kaminda no tabatin muchu tera; i mesora el a nase, pasobra e tera no tabata hundu."
4,6,"I despues ku solo a sali, el a kima; i pasobra e no tabatin rais, el a seka."
4,7,"I otro parti a kai meimei di mata di sumpiña, i e matanan di sumpiña a krese i a hogu'é, i e no a duna kosecha."
4,8,"I otronan a kai den bon tera, i segun ku nan tabata krese i bona nan tabata duna kosecha i tabata produsí trinta, sesenta i shen bes mas tantu.\""
4,9,"I El a bisa: \"Esun ku tin orea pa tende, lagu'é tende.\""
4,10,"I ora ku E tabata Su so, Su siguidónan, huntu ku e diesdosnan, a kuminsá puntr'E tokante di e parábolanan."
4,11,"I El a bisa nan: \"Na boso a wòrdu duná e misterio di e reino di Dios; ma esnan ku ta pafó ta haña tur kos den parábola,"
4,12,"asina ku 'mirando nan ta mira i no ta ripará, i tendiendo nan ta tende i no ta komprendé, pa nan no kombèrtí i wòrdu pordoná.'\""
4,13,"I El a bisa nan: \"Boso no ta komprendé e parábola aki? I kon anto boso lo komprendé tur e parábolanan?"
4,14,"E sembradó ta sembra e palabra."
4,15,"I esakinan ta esnan ku ta kantu di kaminda, unda e palabra a wòrdu sembrá; i ora nan tende esaki, Satanás ta bin mesora i ta kita e palabra ku a wòrdu sembrá den nan."
4,16,"I di e mesun manera esakinan ta esnan ku simia a wòrdu sembrá riba nan den lugánan yen di piedra, kendenan, ora nan tende e palabra, mesora ta risibié ku goso;"
4,17,"i nan no tin rais den nan mes, ma ta temporario; i ora surgi aflikshon òf pèrsekushon pa kousa di e palabra, mesora nan ta trompeká."
4,18,"I e otronan ta esnan ku simia a wòrdu sembrá riba nan meimei di e matanan di sumpiña; esakinan ta esnan ku a tende e palabra,"
4,19,"i e preokupashonnan di mundu, i e engaño di rikesa, i e deseonan pa otro kosnan ta drenta i ta hoga e palabra, i e ta keda sin duna fruta."
4,20,"I eseinan ta esnan ku a wòrdu sembrá den bon tera; i nan ta tende e palabra, ta asept'é i ta duna fruta: algun trinta, algun sesenta i algun shen bes mas tantu.\""
4,21,"I El a bisa nan: \"Hende no ta trese un lampi pa wòrdu poní bou di un kaha di midi trigo òf bou di kama, no t'asina? No ta pa pone riba un kandelá e ta?"
4,22,"Pasobra no tin nada skondí ku lo no wòrdu revelá, ni nada no a keda tení sekreto ku lo no sali na kla."
4,23,"Si un hende tin orea pa tende, lagu'é tende.\""
4,24,"I El a bisa nan: \"Mira bon kiko boso ta skucha. Ku e mesun midí ku boso midi kuné, lo wòrdu midí pa boso, i mas ainda lo wòrdu duná na boso."
4,25,"Pasobra esun ku tin, mas lo wòrdu duná na djé; i esun ku no tin, asta loke e tin lo wòrdu kitá for di djé.\""
4,26,"I El a bisa: \"E reino di Dios ta manera un hòmber ku ta stroi simia riba tera;"
4,27,"i anochi e ta bai drumi i di dia e ta lanta, i e simia ta nase i ta krese, di ki manera e mes no sa."
4,28,"Tera ta produsí fruta di su mes; promé e yerba, despues e tapushi, despues e pipitanan yen asina den e tapushi."
4,29,"Ma ora ku e fruta ta hechu, mesora e ta pasa machete den djé, pasobra tempu di kosecha a yega.\""
4,30,"I El a bisa: \"Ku kiko nos lo kompará e reino di Dios, òf ku kual parábola nos lo present'é?"
4,31,"E ta manera un simia di mòster ku, ora ku e wòrdu sembrá den tera, ta mas chikitu ku tur otro simia ku tin riba tera,"
4,32,"ma despues ku el a wòrdu sembrá, ta krese i ta bira mas grandi ku tur e matanan di hòfi, i ta saka ramanan grandi, asina ku e parhanan di shelu por traha neishi den su sombra.\""
4,33,"I ku hopi parábola similar E tabata papia e palabra ku nan, segun ku nan por a tende esaki;"
4,34,"i E no a papia ku nan sin uza parábola, ma E tabata splika tur kos na Su disipelnan ora nan tabata nan so."
4,35,"I riba e mesun dia ei, ora ku a bira tardi, El a bisa nan: \"Laga nos krusa bai na e otro banda.\""
4,36,"I lagando e multitut atras nan a hib'E huntu ku nan, manera E tabata, den e boto; i tabatin otro botonan huntu kunE."
4,37,"I a lanta un tempestat di bientu fuerte, i e olanan tabata dal den e boto, di tal manera ku ya e boto a kuminsá yena."
4,38,"I E tabata na soño riba e kusinchi patras den e boto; i nan a lant'E i a bis'E: \"Maestro, no ta importáBo ku nos ta peresé?\""
4,39,"I ora ku El a lanta, El a reprendé e bientu i a bisa e laman: \"Silensio, keda ketu!\" I e bientu a kai i a bira kompletamente kalmo."
4,40,"I El a bisa nan: \"Pakiko boso tin miedu asina? Di kon boso no tin fe?\""
4,41,"I nan a haña masha hopi miedu i un a bisa otro: \"Ta ken esaki ta anto, ku asta bientu i laman ta obedes'E?\""
5,1,"I nan a yega na e otro banda di laman, na tera di e gadarenonan."
5,2,"I ora ku El a sali for di e boto, mesora un hòmber ku un spiritu impuru a sali for di e tumbanan bin kontr'E,"
5,3,"i su lugá di biba tabata meimei di e tumbanan. I ni un hende no tabata por a mar'é mas, ni ku kadena,"
5,4,"pasobra hopi biaha e tabata wòrdu mará ku bui i kadena, i e tabata ranka e kadenanan kibra, i tabata kibra e buinan na pida-pida; i ni un hende no tabatin sufisiente forsa pa domin'é."
5,5,"I konstantemente, di dia i anochi, e tabata grita meimei di e tumbanan i den e serunan i tabata gòlpia su kurpa kòrt'é ku piedra."
5,6,"I ora ku el a mira Jesus djaleu, el a kore bin i a bùig te na suela Su dilanti;"
5,7,"i gritando na bos haltu, el a bisa: \"Kiko mi tin di hasi ku Bo, Jesus, Yu di e Dios Haltísimo? Mi ta rogaBo pa Dios, no tormentámi!\""
5,8,"Pasobra Jesus tabata bis'é: \"Abo, spiritu impuru, sali for di e hòmber aki!\""
5,9,"I El a puntr'é: \"Kon bo nòmber ta?\" I el a kontest'E: \"Mi nòmber ta Legion; pasobra nos ta hopi.\""
5,10,"I el a kuminsá rogu'E masha hopi mes pa no manda nan bai for di e region ei."
5,11,"Awor aya na barika di e seru tabatin un trupa grandi di porko ta kome."
5,12,"I e demoñonan a rogu'E, bisando: \"Manda nos den e porkonan, pa nos drenta den nan.\""
5,13,"I El a pèrmití nan. I ora ku e spiritunan impuru a sali, nan a drenta den e porkonan; i e trupa di porko a basha na kareda for di e bahada steil bai den laman, mas o menos dos mil; i nan a hoga den laman."
5,14,"I e kuidadónan di porko a kore bai i a konta esaki den stat i den kampo. I e hendenan a bin mira kiko a pasa."
5,15,"I nan a bin serka Jesus i a mira e hòmber ku tabata poseí pa demoño, sintá abou, bistí i bon na su tino, e mesun hòmber ku tabatin e legion; i nan a haña miedu."
5,16,"I esnan ku a mira esaki a konta nan kon e kos a sosodé ku e hòmber poseí pa demoño, i tambe di e porkonan."
5,17,"I nan a kuminsá rogu'E pa bai for di nan region."
5,18,"I ora ku E tabata bai den e boto, e hòmber ku tabata poseí pa demoño tabata rogu'E pa e por a kompañ'E."
5,19,"Sinembargo, Jesus no a pèrmitié, ma El a bis'é: \"Bai bo kas serka bo hendenan i konta nan ki kosnan grandi Señor a hasi pa bo, i kon El a tene miserikòrdia di bo.\""
5,20,"I el a bai i a kuminsá proklamá den Dekápolis ki kosnan grandi Jesus a hasi p'é; i tur hende a keda strañá."
5,21,"I ora Jesus a krusa atrobe den boto bai na e otro banda, un multitut grandi a reuní rònt di djE; i El a keda kantu di laman."
5,22,"I un di e ofisialnan di snoa, ku yama Jairo, a bin, i ora ku el a mira Jesus, el a tira su kurpa abou na Su pia,"
5,23,"i a rogu'E masha hopi mes, bisando: \"Mi yu muhé chikitu ta serka di muri; pa fabor, bin i pone Bo mannan riba djé, pa e por bira bon i biba.\""
5,24,"I El a bai kuné. Un multitut grandi tabata siguiE i tabata push'E di tur banda."
5,25,"I un muhé ku diesdos aña largu tabatin un derama di sanger,"
5,26,"i ku a sufri mashá na man di hopi dòkter, i ku a gasta tur loke e tabatin sin ku el a wòrdu yudá, ma mas bien a bira pió,"
5,27,"ora ku el a tende tokante di Jesus, a aserk'E den e multitut ku tabata Su tras i a mishi ku Su mantel."
5,28,"Pasobra el a bisa: \"Si mi djis mishi ku Su paña, lo mi bira bon.\""
5,29,"I mesora su derama di sanger a stòp; i el a sinti den su kurpa ku el a kura di su aflikshon."
5,30,"I mesora Jesus, Kende a sinti den Su Mes ku poder a sali for di djE, a bira wak den e multitut i a bisa: \"Ta ken a mishi ku Mi paña?\""
5,31,"I Su disipelnan a bis'E: \"Bo ta mira e multitut ta pusha bin riba Bo, i Bo ta bisa: 'Ta ken a mishi ku Mi?'\""
5,32,"I El a wak rònt pa mira ta ken a hasi esaki."
5,33,"Ma e muhé, tur spantá i na temblamentu, sabiendo kiko a sosodé kuné, a bin i a tira su kurpa abou Su dilanti, i a kont'E tur e bèrdat."
5,34,"I El a bis'é: \"Mi yu, bo fe a salbabo; bai na pas i sea kurá di bo aflikshon.\""
5,35,"Mientras ku E tabata papia ainda, a bin hende for di kas di e ofisial di snoa, bisando: \"Bo yu muhé a muri; pakiko sigui molestiá e Maestro?\""
5,36,"Ma Jesus, Kende a tende loke a wòrdu papiá, a bisa e ofisial di snoa: \"No tene miedu, kere solamente.\""
5,37,"I E no a pèrmití ni un hende bai kunE, solamente Pedro i Santiago i Juan, ruman di Santiago."
5,38,"I nan a yega na kas di e ofisial di snoa, i El a mira e desòrdu i hende ta grita yora i lamentá."
5,39,"I ora ku El a drenta paden, El a bisa nan: \"Pakiko hasi beheit asina i yora? E mucha no a muri, ma ta na soño e ta.\""
5,40,"I nan a hariE. Ma El a saka nan tur afó, i a hiba e tata i e mama di e mucha i esnan ku tabata huntu kunE, i a bai den e kamber kaminda e mucha tabata."
5,41,"I El a kohe e mucha na su man i a bis'é: \"Talita kum!\" (loke tradusí kier men: \"Mucha, Mi ta bisabo, lanta!\")"
5,42,"I mesora e mucha muhé a lanta i a kuminsá kana; pasobra e tabatin diesdos aña. I nan a keda masha asombrá mes."
5,43,"I El a ordená nan striktamente pa no laga ningun hende sa di esaki; i El a bisa pa dun'é algu di kome."
6,1,"I El a sali for di einan, i El a yega na Su mes stat; i Su disipelnan tabata siguiE."
6,2,"I ora a bira Sabat, El a kuminsá siña e hendenan den snoa; i hopi hende ku a tend'E a keda asombrá. I nan a puntra: \"For di unda e hòmber aki a saka e kosnan aki, i ta ki sabiduria esaki ta ku a wòrdu duná na djE, i ta ki milagernan esakinan ta ku Su mannan ta hasi?"
6,3,"Esaki no ta e karpinté, yu hòmber di Maria, i ruman hòmber di Santiago, Jose, Judas i Simon? I Su ruman muhénan no ta aki serka nos?\" I nan a sinti nan mes ofendí pa Su motibu."
6,4,"I Jesus a bisa nan: \"Un profeta ta wòrdu onrá tur parti, menos na su mes stat i meimei di su mes famia i den su mes kas.\""
6,5,"I E no por a hasi milager einan, solamente El a kura algun hende malu dor di pone man riba nan."
6,6,"I El a keda asombrá di nan inkredulidat. I E tabata bai rònt den e pueblonan, siñando e hendenan."
6,7,"I El a yama e diesdosnan serka djE i a kuminsá manda nan bai, dos-dos; i E tabata duna nan outoridat riba e spiritunan impuru;"
6,8,"i El a ordená nan pa no hiba nada pa na kaminda sino solamente un garoti; nada di pan, ni saku, ni plaka den nan faha,"
6,9,"ma pa nan bisti sandalia; i El a bisa tambe: \"No bisti dos túnika riba otro.\""
6,10,"I El a bisa nan: \"Unda ku boso drenta un kas, keda einan te ora ku boso sali for di e lugá ei."
6,11,"I si kualke lugá no risibí boso ni tende na boso, ora boso sali bai for di einan, sakudí e stòf kita for di boso plant'i pia komo un testimonio kontra nan.\""
6,12,"I nan a bai i a prediká ku hende mester repentí."
6,13,"I nan a saka hopi demoño i a hunta hopi hende malu ku zeta i a kura nan."
6,14,"I rei Herodes a tende di esaki, pasobra Su nòmber a bira hopi konosí; i e hendenan tabata bisa: \"Juan Boutista a lanta for di e mortonan, i ta pesei e podernan aki pa hasi milager ta obra den djE.\""
6,15,"Ma otronan tabata bisa: \"E ta Elias.\" I otronan tabata bisa: \"E ta un profeta, manera un di e profetanan di promé aya.\""
6,16,"Ma ora Herodes a tende di esaki, el a keda bisa: \"Juan, kende mi a laga kap su kabes afó, a lanta for di e mortonan!\""
6,17,"Pasobra Herodes mes a laga arestá Juan i a pon'é na kadena den prizon pa motibu di Herodias, esposa di su ruman Felipe, pasobra el a kasa kuné."
6,18,"Pasobra Juan tabata bisa Herodes: \"Lei no ta pèrmití pa bo tin e esposa di bo ruman.\""
6,19,"I Herodias tabatin renkor kontra djé i kier a laga mat'é, ma e no tabata por;"
6,20,"pasobra Herodes tabatin miedu di Juan, sabiendo ku e tabata un hòmber hustu i santu, i e tabata proteh'é. I ki ora ku e tende Juan, e tabata keda tur konfundí; ma e tabata gusta skuch'é."
6,21,"I a presentá un dia oportuno ora Herodes, riba dia di su aña, a tene un bankete pa su prensnan, su ofisialnan militar i e hòmbernan prinsipal di Galilea;"
6,22,"i ora ku e yu muhé di Herodias a drenta i a balia, el a agradá Herodes i esnan ku tabata huntu kuné na mesa. I rei a bisa e mucha muhé: \"Pidimi loke bo kier i lo mi dunabo.\""
6,23,"I el a hura: \"Kiko ku bo pidimi lo mi dunabo, asta mitar di mi reino.\""
6,24,"I el a bai pafó i a puntra su mama: \"Kiko lo mi pidi?\" I su mama a kontestá: \"Kabes di Juan Boutista.\""
6,25,"I mesora el a kore bai paden serka rei i a pidié, bisando: \"Mi kier pa awor aki mes bo dunami kabes di Juan Boutista riba un teblachi.\""
6,26,"I maske a duel rei mashá, tòg pa motibu di su huramentu i pa motibu di esnan ku tabata huntu kuné na mesa, e no kier a nengu'é."
6,27,"I mesora rei a manda un burdugu i a dun'é òrdu pa trese Juan su kabes. I esei a bai i a kap Juan su kabes afó den prizon,"
6,28,"i a trese su kabes riba un teblachi, i a duna e mucha muhé esaki; i e mucha muhé a dun'é na su mama."
6,29,"I ora su disipelnan a tende esaki, nan a bin kohe su kurpa bai kuné, i a pon'é den un tumba."
6,30,"I e apòstelnan a reuní huntu ku Jesus, i nan a kont'E tur loke nan a hasi i a siña e hendenan."
6,31,"I El a bisa nan: \"Ban ku Mi, boso so, na un lugá solitario i sosegá un ratu.\" Pasobra tabatin hopi hende ta bai bin, i nan no tabatin ni tempu pa kome."
6,32,"I nan a bai den boto na un lugá solitario, nan so."
6,33,"I e hendenan a mira nan ta bai, i hopi a rekonosé nan, i nan a kore bai p'aya na pia for di tur e statnan, i a yega ayanan promé ku nan."
6,34,"I ora Jesus a baha for di boto, El a mira un multitut grandi, i El a sinti kompashon pa nan, pasobra nan tabata manera karné sin wardadó; i El a kuminsá siña nan hopi kos."
6,35,"I ora tabata basta lat kaba, Su disipelnan a bin serka djE i a bis'E: \"E lugá ta desolá i ta basta lat kaba;"
6,36,"manda nan bai na e lugánan i pueblitonan den besindario, pa nan por kumpra algu di kome pa nan mes; pasobra nan no tin nada pa kome.\""
6,37,"Ma El a kontestá i a bisa nan: \"Boso duna nan algu di kome!\" I nan a bis'E: \"Nos mester bai kumpra dos shen denario di pan i duna nan di kome?\""
6,38,"I El a bisa nan: \"Kuantu pan boso tin? Bai wak!\" I ora nan a averiguá, nan a bisa: \"Sinku, i dos piská.\""
6,39,"I El a manda nan tur bai sinta na grupo riba e yerba bèrdè."
6,40,"I nan a bai sinta den gruponan di shen i den gruponan di sinkuenta."
6,41,"I El a kohe e sinku pannan i e dos piskánan, i mirando ariba na shelu El a bendishoná e kuminda i a kibra e pannan, i E tabata duna nan na e disipelnan pa pone dilanti di e hendenan; i El a parti e dos piskánan pa tur."
6,42,"I nan tur a kome keda barika yen."
6,43,"I nan a rekohé diesdos makutu yen di e pida-pidanan i tambe di piská."
6,44,"I tur esnan ku a kome e pannan tabata sinku mil hòmber."
6,45,"I mesora El a manda Su disipelnan bai den boto i bai Su dilanti na e otro banda, na Bètsaida, mientras ku E mes tabata manda e multitut bai."
6,46,"I despues di a despedí di nan, El a bai na e seru pa hasi orashon."
6,47,"I ora nochi a sera, e boto tabata meimei di laman, i E so a keda na tera."
6,48,"I ora ku El a mira ku nan tabata rema masha duru mes, pasobra bientu tabata kontrario, El a bin serka nan mas o menos na e di kuater warda di anochi, kanando riba laman; i E kier a pasa nan forbei."
6,49,"Ma ora nan a mir'E ta kana riba laman, nan a kere ku tabata un spiritu, i nan a kuminsá grita;"
6,50,"pasobra nan tur a mir'E i a keda yen di sustu. Ma mesora El a papia ku nan i a bisa nan: \"Tene kurashi; ta Ami, no tene miedu.\""
6,51,"I El a bai den boto serka nan, i bientu a stòp di supla; i nan a keda masha asombrá mes,"
6,52,"pasobra nan no a siña nada dor di e milager di e pannan, pa motibu ku nan kurason tabata duru."
6,53,"I ora nan a krusa, nan a yega tera na Genesaret, i nan a ankra."
6,54,"I ora nan a sali for di e boto, mesora e hendenan a rekonos'E,"
6,55,"i nan a bai rònt den henter e region ei, i tur esnan ku tabata malu nan tabata karga riba kama hiba na e lugá kaminda nan a tende ku E tabata."
6,56,"I unda ku El a yega, sea na un pueblito, òf un stat, òf kampo, nan tabata pone esnan ku tabata malu riba e plasanan, i tabata rogu'E pa nan djis mishi ku zòm di Su mantel; i tur ku a mishi ku esaki a wòrdu kurá."
7,1,"I e fariseonan i algun di e eskribanan, kendenan a bin for di Jerusalèm, a bin para rònt di djE"
7,2,"i a mira ku algun di Su disipelnan tabata kome nan pan ku man impuru, esta, sin laba."
7,3,"(Pasobra e fariseonan i tur e hudiunan no ta kome sin ku nan laba nan man kuidadosamente promé, kumpliendo asina ku e tradishon di e ansianonan;"
7,4,"i ora nan bin for di plasa nan no ta kome sin ku nan a laba nan mes promé; i tin hopi otro kos di tradishon ku nan a risibí pa nan kumpli kuné, manera labamentu di kopa i kanika i wea di bròns.)"
7,5,"I e fariseonan i e eskribanan a puntr'E: \"Pakiko Bo disipelnan no ta kana segun tradishon di e ansianonan, ma ta kome nan pan ku man impuru?\""
7,6,"I El a bisa nan: \"Ku rason Isaias a profetisá di boso, hipokrítnan, manera ta pará skirbí: 'E pueblo aki ta onraMi ku nan lepnan, ma nan kurason ta leu for di Mi."
7,7,"Ma en bano nan ta adoráMi, siñando komo doktrina e preseptonan di hende.'"
7,8,"Neglishando e mandamentu di Dios, boso ta tene boso mes na e tradishon di hende.\""
7,9,"Tambe El a bisa nan: \"Bunita asina boso ta pone e mandamentu di Dios un banda pa kumpli ku boso tradishon."
7,10,"Pasobra Moisés a bisa: 'Onra bo tata i bo mama'; i 'Esun ku papia malu di tata òf mama, laga mat'é';"
7,11,"ma boso ta bisa: 'Si un hende bisa su tata òf su mama: Tur loke ku mi tin, ku mi por a yuda boso kuné, ta Korban (es desir, duná na Dios),'"
7,12,"anto boso no ta pèrmitié mas pa hasi nada ni pa su tata ni pa su mama,"
7,13,"hasiendo asina e palabra di Dios bira sin balor dor di boso tradishon ku boso a pasa ofer pa otronan; i hopi kosnan asina boso ta hasi.\""
7,14,"I ora ku El a yama e multitut serka djE atrobe, El a bisa nan: \"Boso tur skuchaMi i komprendé:"
7,15,"no tin nada pafó di hende, ku ta bai den hende, ku por hasié impuru; ma e kosnan ku ta sali for di hende ta loke ta kontaminá hende."
7,16,"[Si un hende tin orea pa tende, lagu'é tende.\"]"
7,17,"I ora ku El a laga e multitut i a bai den e kas, Su disipelnan a hasiE pregunta tokante di e parábola."
7,18,"I El a bisa nan: \"Boso tambe ta asina sin komprendementu? Boso no ta komprendé ku tur loke ta drenta di pafó den un hende no por kontamin'é;"
7,19,"pasobra esei no ta bai den su kurason, ma den su barika i ta wòrdu eliminá?\" Asina El a deklará tur kuminda puru."
7,20,"I El a bisa: \"Loke ta sali for di hende, ta esei ta loke ta kontaminá hende."
7,21,"Pasobra for di paden, for di kurason di hende, ta sali mal pensamentu, fornikashon, ladronisia, matamentu, adulterio,"
7,22,"echonan di kudishi i maldat, tambe engaño, sensualidat, envidia, kalumnia, orguyo i bobedat."
7,23,"Tur e maldatnan aki ta sali for di paden i ta kontaminá hende.\""
7,24,"I for di einan El a lanta bai na e region di Tiro i Sidon. I ora ku El a bai den un kas, E no tabata kier pa ni un hende sa esaki; ma E no por a keda skondí."
7,25,"Pasobra un muhé, kende su yu muhé chikitu tabatin un spiritu impuru, ora ku el a tende di djE, mesora a bin i a tira su kurpa abou na Su pia."
7,26,"Awor e muhé tabata un pagano, nasí na Sirofenisia. I e tabata keda pidiE pa saka e demoño for di su yu muhé."
7,27,"I El a bis'é: \"Laga e yunan kome nan barika yen promé, pasobra no ta pas pa kohe pan di e yunan tir'é pa e kachónan.\""
7,28,"Ma el a kontestá i a bis'E: \"Sí, Señor, ma asta e kachónan bou di mesa ta kome e garnachinan di pan di e yunan.\""
7,29,"I El a bis'é: \"Pa motibu di e palabra aki, bai numa; e demoño a sali for di bo yu muhé.\""
7,30,"I ora ku el a bai su kas bèk, el a haña su yu drumí riba kama; i e demoño a sali for di djé."
7,31,"I El a sali atrobe for di e region di Tiro, i pasando dor di Sidon El a yega na Laman di Galilea, denter di e region di Dekápolis."
7,32,"I nan a trese serka djE un hende ku tabata sordo i ku tabatin lenga pegá; i nan a rogu'E pa E pone Su man riba djé."
7,33,"I El a hal'é un banda, apartá for di e multitut, i a hinka Su dede den su orea, i El a skupi i a mishi ku su lenga,"
7,34,"i El a hisa Su kara wak na shelu, a hala un rosea profundo i a bis'é: \"Efata!\" esta: \"Sea habrí!\""
7,35,"I su oreanan a habri mesora, i e kuèrdè di su lenga a lòs, i el a kuminsá papia kla-kla."
7,36,"I El a ordená nan pa no konta ningun hende; ma mas E ordená nan pa no konta, mas nan tabata proklamá e notisia."
7,37,"I nan a keda masha asombrá mes, bisando: \"El a hasi tur kos asina bon; E ta hasi sordo tende i mudo papia.\""
8,1,"Den e dianan ei, ora ku un multitut grandi tabata huntu atrobe, i nan no tabatin nada di kome, Jesus a yama Su disipelnan i a bisa nan:"
8,2,"\"Mi tin kompashon di e multitut, pasobra ya ta tres dia kaba ku nan ta serka Mi, i nan no tin nada di kome;"
8,3,"i si Mi manda nan bai kas ku hamber, nan lo desmayá na kaminda, i algun di nan a bin for di leu.\""
8,4,"I Su disipelnan a kontest'E: \"Unda akinan den desierto hende lo por haña sufisiente pa sasia e hòmbernan aki ku pan?\""
8,5,"I El a puntra nan: \"Kuantu pan boso tin?\" I nan a kontestá: \"Shete.\""
8,6,"I El a manda e multitut sint'abou na suela; i El a kohe e shete pannan, a gradisí i a kibra nan, i a kuminsá duna esakinan na Su disipelnan pa nan sirbi nan, i nan a sirbi e multitut."
8,7,"I nan tabatin algun piská chikitu tambe; i despues ku El a bendishoná nan, El a duna òrdu pa sirbi esakinan tambe."
8,8,"I nan a kome keda barika yen; i nan a rekohé loke a resta di e pida-pidanan, shete makutu yen."
8,9,"I tabatin komo kuater mil hòmber einan, i El a manda nan bai."
8,10,"I mesora El a bai den boto ku Su disipelnan, i a yega na e distrikto di Dalmanuta."
8,11,"I e fariseonan a bin i a kuminsá diskutí kunE, i tabata deseá di djE un señal for di shelu, pa pon'E na prueba."
8,12,"I El a hala un rosea profundo den Su spiritu i a bisa: \"Pakiko e generashon aki ta deseá un señal? Di bèrdat Mi ta bisa boso, un señal lo no wòrdu duná na e generashon aki.\""
8,13,"I El a bai laga nan, a bolbe barka i a bai na e otro banda."
8,14,"I e disipelnan a lubidá di hiba pan; i nan no tabatin nada mas sino ún pan so ku nan den boto."
8,15,"I El a ordená nan, bisando: \"Tene kuidou! Warda boso di e zürdeg di e fariseonan i di e zürdeg di Herodes.\""
8,16,"I nan a kuminsá diskutí nan ku nan, ku nan no tin pan."
8,17,"I Jesus, sabiendo esaki, a bisa nan: \"Pakiko boso ta diskutí e echo ku boso no tin pan? Ainda boso no ta ripará ni komprendé? T'asina duru boso kurason ta?"
8,18,"Boso tin wowo, i boso no ta mira? I orea, i boso no ta tende? I boso no ta kòrda?"
8,19,"Dia Mi a kibra e sinku pannan pa e sinku milnan, kuantu makutu grandi yen di pida-pida boso a rekohé?\" Nan a kontest'E: \"Diesdos.\""
8,20,"\"I dia Mi a kibra e shetenan pa e kuater milnan, kuantu makutu yen di pida-pida boso a rekohé?\" I nan a kontest'E: \"Shete.\""
8,21,"I El a bisa nan: \"Ainda boso no ta komprendé?\""
8,22,"I nan a yega Bètsaida. I nan a trese un hòmber siegu serka djE, i a rogu'E pa E pone man riba djé."
8,23,"I El a kohe e siegu na su man i a hib'é pafó di e pueblito; i despues di a skupi riba su wowonan i di a pone Su mannan riba djé, El a puntr'é: \"Bo ta mira algu?\""
8,24,"I e hòmber a hisa kara wak i a bisa: \"Mi ta mira hende, pasobra mi ta mira nan manera palu ta kana rònt.\""
8,25,"Djei El a bolbe pone Su mannan riba wowo di e hòmber; i el a mira bon i a keda restorá, i tabata mira tur kos kla-kla."
8,26,"I El a mand'é su kas, bisando: \"No bai mes den e pueblito.\""
8,27,"I Jesus ku Su disipelnan a bai na e pueblitonan di Cesarea Filipo; i na kaminda E tabata hasi Su disipelnan pregunta, bisando nan: \"Ta ken e hendenan ta bisa ku Mi ta?\""
8,28,"I nan a kontest'E: \"Juan Boutista; i tin ta bisa: Elias; ma otronan: un di e profetanan.\""
8,29,"I El a sigui hasi nan pregunta: \"Ma ta ken boso ta bisa ku Ami ta?\" Pedro a kontestá i a bis'E: \"Abo ta e Cristo.\""
8,30,"I El a taha nan striktamente pa no konta ni un hende tokante di djE."
8,31,"I El a kuminsá siña nan ku e Yu di Hende mester sufri hopi kos i wòrdu rechasá pa e ansianonan, e saserdotenan prinsipal i e eskribanan, i wòrdu matá, i despues di tres dia, lanta for di morto."
8,32,"I E tabata papia bon kla di e asunto aki. I Pedro a hal'E un banda i a kuminsá reprend'E."
8,33,"Ma ora ku El a drai wak Su disipelnan, El a reprendé Pedro, bisando: \"Kita for di Mi dilanti, Satanás; pasobra bo no tin bo pensamentu riba e kosnan di Dios, ma riba esnan di hende.\""
8,34,"I El a yama e multitut i Su disipelnan serka djE i a bisa nan: \"Si un hende kier siguiMi, lagu'é nenga su mes, i hisa su krus, i siguiMi."
8,35,"Pasobra ken ku kier salba su bida lo pèrd'é; ma ken ku pèrdè su bida pa Mi kousa i pa kousa di evangelio, lo salb'é."
8,36,"Pasobra ki probecho un hende tin si e gana henter mundu i pèrdè su alma?"
8,37,"Pasobra kiko un hende lo duna en kambio di su alma?"
8,38,"Pasobra ken ku tin bèrguensa di Mi i di Mi palabranan den e generashon adúltero i pekaminoso aki, e Yu di Hende tambe lo tin bèrguensa di djé ora ku E bin den e gloria di Su Tata huntu ku e angelnan santu.\""
9,1,"I El a bisa nan: \"Di bèrdat Mi ta bisa boso, tin algun di esnan ku ta pará akinan ku lo no eksperensiá morto promé ku nan mira e reino di Dios bin ku poder.\""
9,2,"I seis dia despues Jesus a hiba Pedro, Santiago i Juan huntu kunE, i a bai ku nan riba un seru haltu kaminda nan tabata nan so. I El a wòrdu transfigurá nan dilanti;"
9,3,"i Su pañanan a bira radiante i blanku-blanku, manera ningun labadó-di-paña riba tera por hasi."
9,4,"I Elias a paresé na nan huntu ku Moisés; i nan tabata kombersá ku Jesus."
9,5,"I Pedro a kontestá i a bisa Jesus: \"Rabi, ta bon pa nos ta akinan; i laga nos traha tres tabernakel, un pa Bo, un pa Moisés i un pa Elias.\""
9,6,"Pasobra e no tabata sa kiko pa bisa; pasobra nan tabata tur spantá."
9,7,"E ora ei a forma un nubia ku a sombra nan, i a sali un bos for di e nubia, bisando: \"Esaki ta Mi Yu stimá; tende na djE!\""
9,8,"I direpiente, ora nan a wak rònt, nan no a mira ni un hende mas huntu ku nan, sino Jesus so."
9,9,"I ora nan tabata baha for di e seru El a ordená nan pa no konta ningun hende loke nan a mira, te ora ku e Yu di Hende lo a lanta for di e mortonan."
9,10,"I nan a tene e palabra aki pa nan mes, i tabata diskutí ku otro kiko lanta for di e mortonan por ta nifiká."
9,11,"I nan tabata hasiE pregunta, bisando: \"Ta pakiko e eskribanan ta bisa ku Elias mester bin promé?\""
9,12,"I El a kontestá nan: \"Elias tá bin promé i ta restorá tur kos. Ma kon anto ta pará skirbí di e Yu di Hende ku E lo mester sufri hopi kos i wòrdu tratá ku despresio?"
9,13,"Ma Ami ta bisa boso ku Elias di bèrdat a bin, i nan a hasi kuné manera nan a haña ta bon, manera ta pará skirbí di djé.\""
9,14,"I ora nan a yega serka e disipelnan, nan a mira un multitut grandi rònt di nan, i algun eskriba ta diskutí ku nan."
9,15,"I asina ku henter e multitut a mir'E, nan a keda masha asombrá, i a kore bin pa kumind'E."
9,16,"I El a puntra nan: \"Ta kiko boso ta diskutí ku nan?\""
9,17,"I un hende for di e multitut a kontest'E: \"Maestro, mi a trese serka Bo mi yu hòmber ku ta poseí pa un spiritu ku ta hasié mudo;"
9,18,"i unda ku esaki koh'é, e ta tir'é abou na suela, i e ta skuma i morde riba djente i ta bira tur steif. I mi a bisa Bo disipelnan pa saka e spiritu afó, ma nan no tabata por.\""
9,19,"I El a kontestá nan i a bisa: \"O generashon inkrédulo, kuantu tempu mas lo Mi ta serka boso? Kuantu tempu mas Mi mester soportá boso? Tres'é pa Mi!\""
9,20,"I nan a trese e mucha hòmber p'E. I ora ku el a mir'E, mesora e spiritu a pon'é haña steipi, i el a dal abou i tabata lora bai bin ta skuma."
9,21,"I El a puntra su tata: \"Kuantu tempu e kos aki ta pasando kuné?\" I el a kontestá: \"Di tempu ku e ta mucha."
9,22,"I hopi biaha el a tir'é den kandela i den awa pa destruié. Ma si Bo por hasi algu, tene kompashon ku nos i yuda nos!\""
9,23,"I Jesus a bis'é: \"'Si Bo por!' Tur kos ta posibel pa esun ku ta kere.\""
9,24,"Mesora tata di e mucha a dal un gritu bisa: \"Mi ta kere; yudami den mi inkredulidat!\""
9,25,"I ora Jesus a mira ku tabatin un multitut ta kore hala serka, El a reprendé e spiritu impuru, bisando é: \"Abo, spiritu mudo i sordo, Mi ta ordenábo, sali for di djé i no bai nunka mas den djé.\""
9,26,"I e spiritu a grita i a pone e mucha haña steipi pisá, i a sali. I e mucha a bira meskos ku un hende morto, asina ku hopi hende tabata bisa: \"El a muri!\""
9,27,"Ma Jesus a koh'é na su man i a lant'é; i el a lanta para."
9,28,"I ora ku El a bai den kas, Su disipelnan a puntr'E ora nan tabata nan so kunE: \"Pakiko nos no por a sak'é?\""
9,29,"I El a bisa nan: \"E sorto aki no por sali pa medio di nada otro sino ku orashon so.\""
9,30,"I for di einan nan a sali i a pasa dor di Galilea, i E no tabata kier pa ningun hende haña sa di esei."
9,31,"Pasobra E tabata siña Su disipelnan i bisa nan: \"E Yu di Hende lo wòrdu entregá den man di hende, i nan lo mat'E; i despues ku El a wòrdu matá, E lo resusitá riba e di tres dia.\""
9,32,"Ma nan no a komprendé e palabranan aki, i nan tabatin miedu di puntr'E."
9,33,"I nan a yega Kapernaum; i ora ku E tabata den kas, El a puntra nan: \"Ta kiko boso tabata diskutí na kaminda?\""
9,34,"Ma nan a keda ketu, pasobra na kaminda nan a diskutí ku otro kual di nan tabata esun di mas grandi."
9,35,"I ora ku El a kai sinta, El a yama e diesdosnan i a bisa nan: \"Si un hende kier ta esun di promé, lagu'é ta e último di tur, i sirbidó di tur.\""
9,36,"I El a kohe un mucha i a pon'é para meimei di nan; i ora ku El a tum'é den Su brasa, El a bisa nan:"
9,37,"\"Ken ku risibí un mucha manera esaki den Mi nòmber, ta Ami e ta risibí; i ken ku risibíMi, no ta Ami e ta risibí, sino Esun ku a mandaMi.\""
9,38,"Juan a bis'E: \"Maestro, nos a mira un hende ta saka demoño den Bo nòmber, i nos a tah'é, pasobra e no ta sigui nos.\""
9,39,"Ma Jesus a bisa: \"No tah'é, pasobra no tin ni un hende ku lo hasi milager den Mi nòmber, i djis despues papia malu di Mi."
9,40,"Pasobra esun ku no ta kontra nos ta ku nos."
9,41,"Pasobra ken ku duna boso un kopa di awa bebe den Mi nòmber, pasobra boso ta pertenesé na Cristo, di bèrdat Mi ta bisa boso, di ningun manera e lo no pèrdè su rekompensa."
9,42,"\"I ken ku hasi un di e chikitunan aki ku ta kere den Mi, trompeká, lo tabata mihó p'é si un piedra di mulina pisá a wòrdu kologá na su garganta, i e wòrdu tirá den laman."
9,43,"I si bo man hasibo trompeká, kòrt'é kit'afó; mihó bo drenta bida mankaron, ku teniendo bo dos mannan bo bai den fièrnu, den e kandela ku no ta paga nunka,"
9,44,"[kaminda nan bichi no ta muri i e kandela no ta paga.]"
9,45,"I si bo pia hasibo trompeká, kòrt'é kit'afó; mihó bo drenta bida lam, ku teniendo bo dos pianan bo wòrdu tirá den fièrnu, den e kandela ku no ta paga nunka,"
9,46,"[kaminda nan bichi no ta muri i e kandela no ta paga.]"
9,47,"I si bo wowo hasibo trompeká, sak'é tir'afó; mihó bo drenta e reino di Dios ku un wowo so ku, teniendo dos wowo, bo wòrdu tirá den kandela di fièrnu,"
9,48,"kaminda 'nan bichi no ta muri i e kandela no ta paga.'"
9,49,"Pasobra tur hende lo wòrdu salá ku kandela."
9,50,"\"Salu ta bon; ma si salu pèrdè su smak, ku kiko lo bo hasié salu atrobe? Pèrkurá pa tin salu den boso mes, i tene pas ku otro.\""
10,1,"I El a lanta i a bai for di einan na e region di Judea, i te na e otro banda di Jordan; i un multitut di hende a bin serka djE atrobe, i manera tabata Su kustumber, El a bolbe kuminsá siña nan."
10,2,"I algun fariseo a bin serka djE pa pon'E na prueba, i a puntr'E si Lei ta pèrmití un hòmber diborsiá su esposa."
10,3,"I El a kontestá i a bisa nan: \"Kiko Moisés a ordená boso?\""
10,4,"I nan a kontestá: \"Moisés a pèrmití un hòmber pa skirbi un karta di diborsio i pa mand'é bai.\""
10,5,"Ma Jesus a kontestá nan: \"Pa motibu di e duresa di boso kurason el a skirbi e mandamentu aki pa boso."
10,6,"Ma for di prinsipio di kreashon Dios a traha nan hòmber i muhé."
10,7,"'Pa e motibu aki un hòmber lo bandoná su tata i mama i lo uni ku su esposa,"
10,8,"i nan dos lo bira ún karni;' di manera ku nan no ta dos mas, sino ún karni."
10,9,"Pesei, loke Dios a uni, no laga ningun hende separá.\""
10,10,"I na kas e disipelnan a bolbe puntr'E tokante di e mesun asunto."
10,11,"I El a bisa nan: \"Ken ku diborsiá su esposa i kasa ku un otro muhé ta kometé adulterio kontra djé;"
10,12,"i si un muhé diborsiá su esposo i kasa ku un otro hòmber, e ta kometé adulterio.\""
10,13,"I nan tabata trese mucha chikitu serka djE, pa E pone man riba nan; i e disipelnan tabata reprendé nan."
10,14,"Ma ora Jesus a mira esaki, El a keda tur indigná i a bisa nan: \"Laga e muchanan bin serka Mi; no stroba nan, pasobra e reino di Dios ta pertenesé na esnan manera esakinan."
10,15,"Di bèrdat Mi ta bisa boso, esun ku no risibí e reino di Dios manera un mucha lo no drenta den djé.\""
10,16,"I El a tuma nan den Su brasa i a bendishoná nan, poniendo Su mannan riba nan."
10,17,"I ora ku E tabata sali bai pa sigui Su kaminda, un hòmber a kore bin serka djE i a kai na rudia Su dilanti i a puntr'E: \"Bon Maestro, kiko mi mester hasi pa eredá bida etèrno?\""
10,18,"I Jesus a puntr'é: \"Pakiko bo ta yamaMi bon? Ni un hende no ta bon sino Dios so."
10,19,"Bo sa e mandamentunan: 'No mata; no kometé adulterio; no hòrta; no duna testimonio falsu; no kometé froude; onra bo tata i bo mama.' \""
10,20,"I el a bis'E: \"Maestro, tur e kosnan aki mi a warda for di tempu di mi hubentut.\""
10,21,"I Jesus, ora ku El a wak é, El a stim'é i a bis'é: \"Un kos bo falta: bai i bende tur loke bo tin, i duna na hende pober, i lo bo tin tesoro den shelu; i bin, siguiMi.\""
10,22,"Ma e palabranan aki a hasié bira masha afligí, i el a bai tur tristu, pasobra e tabata doño di hopi propiedat."
10,23,"I Jesus, mirando rònt, a bisa Su disipelnan: \"Ki difisil lo ta pa esnan ku ta riku drenta e reino di Dios!\""
10,24,"I e disipelnan a keda strañá di Su palabranan. Ma Jesus a kontestá atrobe i a bisa nan: \"Yunan, ki difisil ta pa drenta e reino di Dios!"
10,25,"Ta mas fasil pa un kamel pasa dor di wowo di un angua, ku pa un hende riku drenta e reino di Dios.\""
10,26,"I nan a keda mas asombrá ainda i a puntr'E: \"Ta ken por wòrdu salbá anto?\""
10,27,"I Jesus a wak nan i a bisa: \"Serka hende esaki ta imposibel, ma no serka Dios; pasobra tur kos ta posibel serka Dios.\""
10,28,"Pedro a kuminsá bis'E: \"Ata, nos a bandoná tur kos i a siguiBo.\""
10,29,"Jesus a bisa: \"Di bèrdat Mi ta bisa boso, no tin ningun hende ku a bandoná kas òf ruman hòmbernan òf ruman muhénan òf mama òf tata òf yunan òf kunukunan pa Mi motibu i pa motibu di evangelio,"
10,30,"ku lo no risibí shen bes mas tantu den e tempu aki: kasnan i ruman hòmbernan i ruman muhénan i mamanan i yunan i kunukunan, huntu ku pèrsekushonnan; i den e siglo ku ta bin, bida etèrno."
10,31,"Ma hopi ku ta promé lo ta último; i e últimonan lo ta promé.\""
10,32,"I nan tabata na kaminda pa bai Jerusalèm, i Jesus tabata kana nan dilanti; i nan a keda strañá i esnan ku tabata sigui tabatin miedu. I atrobe El a hala e diesdosnan un banda i a kuminsá konta nan kiko lo bai sosodé kunE,"
10,33,"bisando: \"Mira, nos ta bai Jerusalèm, i e Yu di Hende lo wòrdu entregá na e saserdotenan prinsipal i eskribanan; i nan lo konden'E na morto, i lo entregu'E na e paganonan."
10,34,"I nan lo hasi bofon di djE i skupi riba djE i sut'E i mat'E, i tres dia despues E lo lanta.\""
10,35,"I Santiago i Juan, e dos yu hòmbernan di Zebedeo, a bin serka djE, i a bis'E: \"Maestro, nos kier pa Bo hasi pa nos kiko ku nos pidiBo.\""
10,36,"I El a bisa nan: \"Kiko boso kier pa Mi hasi pa boso?\""
10,37,"I nan a bis'E: \"Den Bo gloria, laga ku nos por sinta, un na Bo man drechi i un na Bo man robes.\""
10,38,"Ma Jesus a bisa nan: \"Boso no sa kiko boso ta pidi. Boso por bebe e kopa ku Ami ta bebe, òf wòrdu batisá ku e boutismo ku kual Ami ta wòrdu batisá?\""
10,39,"I nan a bis'E: \"Nos por.\" I Jesus a bisa nan: \"E kopa ku Ami ta bebe, boso lo bebe; i boso lo wòrdu batisá ku e boutismo ku kual Ami ta wòrdu batisá."
10,40,"Ma pa sinta na Mi man drechi òf na Mi man robes, esaki no ta keda na Mi pa duna, ma ta pa esnan pa kendenan esei a wòrdu prepará.\""
10,41,"I ora ku e diesnan a tende esaki, nan a kuminsá tuma Santiago i Juan masha na malu."
10,42,"I yamando nan serka djE, Jesus a bisa nan: \"Boso sa ku esnan ku ta rekonosí komo gobernantenan di e paganonan tin dominio riba nan; i nan shonnan ta ehersé outoridat riba nan."
10,43,"Ma entre boso no t'asina, ma ken ku kier bira grandi entre boso lo ta boso sirbidó;"
10,44,"i ken ku kier ta esun di promé entre boso lo ta esklabu di tur."
10,45,"Pasobra ni e Yu di Hende no a bin pa wòrdu sirbí, ma pa sirbi, i pa duna Su bida komo preis di reskate pa hopi.\""
10,46,"I nan a yega Jeriko. I ora Jesus, huntu ku Su disipelnan i un multitut grandi, tabata sali for di Jeriko, tabatin un pididó di limosna siegu ku yama Bartimeo, yu di Timeo, sintá kantu di kaminda."
10,47,"I ora ku el a tende ku tabata Jesus di Nazarèt, el a kuminsá grita i bisa: \"Jesus, Yu di David, tene miserikòrdia di mi!\""
10,48,"I hopi hende tabata rous é mand'é keda ketu; ma el a grita mas duru ainda: \"Yu di David, tene miserikòrdia di mi!\""
10,49,"I Jesus a keda para i a bisa: \"Yam'é bin akinan.\" I nan a yama e hòmber siegu i a bis'é: \"Tene kurashi, lanta! E ta yamabo.\""
10,50,"I el a benta su mantel un banda, a bul'ariba, i a bin serka Jesus."
10,51,"I Jesus a kontest'é i a bisa: \"Kiko bo kier pa Mi hasi pa bo?\" I e hòmber siegu a bis'E: \"Rabuni, mi kier rekobrá mi bista!\""
10,52,"I Jesus a bis'é: \"Bai; bo fe a salbabo.\" I mesora el a rekobrá su bista i a sigui Jesus riba kaminda."
11,1,"I ora nan tabata yega serka di Jerusalèm, na Bètfage i Betania, pegá ku Seru di Oleifi, El a manda dos di Su disipelnan,"
11,2,"i a bisa nan: \"Bai den e pueblito ku ta keda enfrente di boso, i asina boso drenta den djé boso lo haña un yu di buriku mará, ku nunka ni un hende no a sinta riba djé ainda; lòs é, tres'é akinan."
11,3,"I si un hende puntra boso: 'Pakiko boso ta hasi esaki?' bisa: 'Señor tin mester di djé,' i mesora E lo mand'é bèk.\""
11,4,"I nan a bai i a haña un yu di buriku pafó riba kaya, mará na un porta; i nan a lòs é."
11,5,"I algun hende ku tabata pará einan tabata puntra nan: \"Ta kiko boso ta hasi; pakiko boso ta lòs e yu di buriku?\""
11,6,"I nan a kontestá nan manera Jesus a bisa nan, i nan a duna e disipelnan pèrmit pa bai kuné."
11,7,"I nan a trese e yu di buriku pa Jesus i a pone nan pañanan riba djé, i Jesus a sinta riba djé."
11,8,"I hopi hende a habri nan mantelnan riba kaminda, i otronan a pone rama bèrdè ku nan a kòrta den kunuku."
11,9,"I esnan ku tabata bai dilanti, i esnan ku tabata sigui, tabata grita: \"Hosana!\" \"Bendishoná ta Esun ku ta bin den e nòmber di SEÑOR!\""
11,10,"\"Bendishoná ta e reino benidero di nos tata David!\" \"Hosana den e halturanan!\""
11,11,"I El a drenta Jerusalèm i a bai den tèmpel. I despues di a wak tur rònt, i komo ku tabata lat kaba, El a sali bai Betania huntu ku e diesdosnan."
11,12,"I su manisé, ora nan a sali bai for di Betania, El a haña hamber."
11,13,"I mirando djaleu un palu di figo ku blachi, El a bai wak si kisas E por a haña algu na djé; i ora ku El a yega serka, E no a haña nada sino blachi so, pasobra no tabata tempu di figo."
11,14,"I El a kontestá i a bisa e palu: \"Ku nunka mas ni un hende no kome fruta di bo!\" I Su disipelnan a tende esaki."
11,15,"I nan a yega Jerusalèm. I El a bai den tèmpel i a kuminsá kore ku esnan ku tabata kumpra i bende den tèmpel, saka nan afó, i a bòlter e mesanan di e kambiadónan di plaka i e stulnan di esnan ku tabata bende palomba;"
11,16,"i E no a pèrmití ningun hende karga merkansia pasa dor di tèmpel kuné."
11,17,"I El a kuminsá siña i bisa nan: \"No ta pará skirbí: 'Mi kas lo wòrdu yamá un kas di orashon pa tur nashon'? Ma boso a hasié un kueba di ladron.\""
11,18,"I e saserdotenan prinsipal i e eskribanan a tende esaki, i a kuminsá buska kon nan por destruiE; pasobra nan tabatin miedu di djE, komo ku henter e multitut a keda asombrá di Su siñansa."
11,19,"I ora nochi a sera, nan a sali bai for di e stat."
11,20,"I mainta, ora nan tabata pasa, nan a mira ku e palu di figo a seka for di rais."
11,21,"E ora ei Pedro a kòrda i a bis'E: \"Rabi, at'e palu di figo ku Bo a maldishoná a seka.\""
11,22,"I Jesus a kontestá nan: \"Tene fe den Dios."
11,23,"Di bèrdat Mi ta bisa boso, ken ku bisa e seru aki: 'Sea kitá for di einan i tirá den laman,' i no duda den su kurason, ma kere ku loke e ta bisa ta bai sosodé, esei lo wòrdu hasí p'é."
11,24,"Pesei Mi ta bisa boso, tur loke boso pidi ora boso ta hasi orashon, kere ku boso ta risibié, i e lo bira di boso."
11,25,"I ki ora ku boso ta para hasi orashon, pordoná si boso tin algu kontra un hende, pa boso Tata ku ta den shelu tambe pordoná boso boso transgreshonnan."
11,26,"[Ma si boso no pordoná, boso Tata ku ta den shelu tampoko lo no pordoná boso transgreshonnan.\"]"
11,27,"I nan a bolbe bin Jerusalèm. I ora ku E tabata kana den tèmpel, e saserdotenan prinsipal, e eskribanan i e ansianonan a bin serka djE,"
11,28,"i a puntr'E: \"Ku ki outoridat Bo ta hasi e kosnan aki, òf ta ken a dunaBo e outoridat pa hasi e kosnan aki?\""
11,29,"I Jesus a kontestá nan: \"Lo Mi hasi boso un pregunta, i boso kontestáMi, i e ora ei lo Mi bisa boso ku ki outoridat Mi ta hasi e kosnan aki."
11,30,"E boutismo di Juan tabata for di shelu òf for di hende? KontestáMi.\""
11,31,"I nan a kuminsá deliberá nan ku nan, bisando: \"Si nos bisa: 'For di shelu,' E lo bisa: 'Pakiko boso no a ker'é anto?'"
11,32,"Ma si nos bisa: 'For di hende'\"--nan tabatin miedu di e multitut, pasobra di bèrdat tur tabatin Juan pa profeta."
11,33,"Pesei nan a kontestá Jesus i a bisa: \"Nos no sa.\" I Jesus a bisa nan: \"Ami tampoko lo no bisa boso ku ki outoridat Mi ta hasi e kosnan aki.\""
12,1,"I El a kuminsá papia ku nan den parábola: \"Un hòmber a planta un kunuku di wendrùif i a lanta un muraya rònt di djé. El a koba un baki-di-pèrs-wendrùif i a traha un toren, a hür é ku algun kunukero, i a bai hasi un biahe."
12,2,"I na tempu di kosecha el a manda un esklabu serka e kunukeronan pa risibí un parti di e frutanan di e kunuku di wendrùif for di e kunukeronan."
12,3,"I nan a koh'é, batié, i a mand'é bai man bashí."
12,4,"I el a bolbe manda un otro esklabu serka nan, i nan a heridá esaki na su kabes, i a trat'é na un manera bèrgonsoso."
12,5,"I el a bolbe manda un otro, i esei nan a mata; i asina nan a hasi ku hopi otro mas; algun nan a bati i otronan nan a mata."
12,6,"\"Ainda e tabatin ún mas, un yu stimá; por último el a manda esaki serka nan, bisando: 'Nan lo respetá mi yu.'"
12,7,"\"Ma e kunukeronan ei a bisa otro: 'Esaki ta e eredero; ban laga nos mat'é, i e erensia lo keda pa nos!'"
12,8,"I nan a koh'é, mat'é, i a tir'é pafó di e kunuku di wendrùif."
12,9,"\"Kiko doño di e kunuku di wendrùif lo hasi? E lo bin i destruí e kunukeronan, i lo duna e kunuku di wendrùif na otronan."
12,10,"Boso no a lesa e Skritura aki nunka: 'E piedra ku e trahadónan a rechasá, esaki a bira e piedra-di-skina prinsipal;"
12,11,"esaki a bin di Señor, i e ta maraviyoso den nos bista'?\""
12,12,"I nan tabata buska pa gar'E, ma nan tabatin miedu di e multitut; pasobra nan a komprendé ku El a papia e parábola kontra nan. Asina nan a lagu'E i a bai."
12,13,"I nan a manda algun di e fariseonan i e herodianonan serka djE, pa koh'E den trampa ku Su mes palabranan."
12,14,"I nan a bin i a bis'E: \"Maestro, nos sa ku Bo ta bèrdadero i no ta laga ni un hende influensiáBo, pasobra Bo no ta hasi distinshon di persona, ma ta siña e kaminda di Dios den bèrdat. Lei ta pèrmití pa paga belasting na Cesar, sí òf nò?"
12,15,"Nos lo paga òf nos lo no paga?\" Ma E, konosiendo nan hipokresia, a bisa nan: \"Pakiko boso ta pone trampa pa Mi? Trese un denario pa Mi mira.\""
12,16,"I nan a trese un. I El a puntra nan: \"Ta ken su imagen i inskripshon esaki ta?\" I nan a bis'E: \"Di Cesar.\""
12,17,"I Jesus a bisa nan: \"Duna Cesar loke ta di Cesar, i Dios loke ta di Dios.\" I nan a keda masha strañá di djE."
12,18,"I algun saduseo ku ta bisa ku no tin resurekshon a bin serka djE, i a kuminsá hasiE pregunta, bisando:"
12,19,"\"Maestro, Moisés a skirbi pa nos ku si un hòmber su ruman muri i laga un esposa atras, ma ni un yu, su ruman hòmber mester tuma e esposa i lanta desendiente pa su ruman."
12,20,"Tabatin shete ruman hòmber. E di promé a tuma un esposa, i a muri sin laga ni un desendiente."
12,21,"I e di dos a tum'é, i a muri sin laga ni un desendiente; i e di tres meskos;"
12,22,"i asina ni un di e shetenan no a laga desendiente. Despues di nan tur e muhé tambe a muri."
12,23,"Den e resurekshon, ora nan lanta, esposa di kual di nan lo e ta? Pasobra tur shete tabatin é komo esposa.\""
12,24,"I Jesus a kontestá nan: \"No t'esaki ta e motibu ku boso ta kiboká, ku boso no ta komprendé e Skrituranan ni e poder di Dios?"
12,25,"Pasobra ora nan lanta for di e mortonan, nan no ta kasa ni ta wòrdu duná pa kasa, ma nan ta manera angel den shelu."
12,26,"Ma enkuanto e echo ku e mortonan ta lanta, boso no a lesa den e buki di Moisés, den e Skritura tokante di e mata, kon Dios a papia kuné, bisando: 'Ami ta e Dios di Abraham, i e Dios di Isaak, i e Dios di Jakòb'?"
12,27,"E no ta e Dios di e mortonan, sino di e bibunan; boso ta masha kiboká.\""
12,28,"I un di e eskribanan ku a bin i a tende nan ta diskutí, i ku a rekonosé ku El a kontestá nan bon, a puntr'E: \"Di tur e mandamentunan, kual ta esun di promé?\""
12,29,"Jesus a kontestá: \"Esun di promé ta: 'Tende, O Israel, SEÑOR nos Dios ta ún SEÑOR."
12,30,"Stima SEÑOR bo Dios ku henter bo kurason, i ku henter bo alma, i ku henter bo mente, i ku tur bo forsa.'"
12,31,"E di dos ta esaki: 'Stima bo próhimo manera bo mes.' No tin ningun otro mandamentu mas grandi ku esakinan.\""
12,32,"I e eskriba a bis'E: \"Korekto, Maestro, Bo a papia bèrdat, pasobra ta ún Dios tin; i fuera di djE no tin ni un otro."
12,33,"I pa stim'E ku henter bo kurason i ku tur bo komprendementu i ku tur bo forsa, i pa stima bo próhimo manera bo mes, ta bal mas ku tur ofrenda kimá i sakrifisio.\""
12,34,"I ora Jesus a mira ku el a kontestá ku inteligensia, El a bis'é: \"Bo no ta leu for di e reino di Dios.\" I despues di esei ni un hende no a tribi hasiE mas pregunta."
12,35,"I mientras ku Jesus tabata siña e hendenan den tèmpel El a kontestá i a bisa: \"Di kon e eskribanan ta bisa ku e Cristo ta yu di David?"
12,36,"Pasobra David mes a bisa pa medio di Spiritu Santu: 'SEÑOR a bisa mi Señor: \"Sinta na Mi man drechi, te ora Mi pone Bo enemigunan bou di Bo pianan.\"'"
12,37,"David mes ta yam'E 'Señor'; i kon anto E por ta su yu?\" I e multitut grandi tabata gusta skuch'E."
12,38,"I El a bisa nan den Su siñansa: \"Warda boso di e eskribanan ku ta gusta kana rònt ku paña largu bistí, i ku ta gusta saludonan di rèspèt riba plasa,"
12,39,"i e mihó asientonan den snoa i e lugánan di onor na bankete,"
12,40,"ku ta devorá kas di biuda i ta hasi orashonnan largu pa bista di hende. Esakinan lo risibí kondenashon mas pisá.\""
12,41,"I El a bai sinta enfrente di e kaha di ofrenda, i tabata opservá kon e multitut tabata tira plaka den e kaha di ofrenda. I hopi hende riku tabata tira sumanan grandi aden."
12,42,"I un biuda pober a bin i a tira dos sèn di koper aden, kualnan ta suma ún plaka."
12,43,"I Jesus a yama Su disipelnan serka djE i a bisa nan: \"Di bèrdat Mi ta bisa boso, e biuda pober aki a tira mas den e kaha di ofrenda ku tur e otronan ku a tira algu aden;"
12,44,"pasobra nan tur a tira aden for di nan abundansia, ma el a tira aden, for di su pobresa, tur loke ku e tabatin, tur loke ku e tabatin pa biba di djé.\""
13,1,"I ora ku E tabata sali for di tèmpel, un di Su disipelnan a bis'E: \"Maestro, mira ki piedranan i ki edifisionan grandi!\""
13,2,"I Jesus a kontest'é: \"Bo ta mira e edifisionan grandi aki? Ni un piedra lo no keda riba otro ku lo no wòrdu bashá abou.\""
13,3,"I ora ku E tabata sintá riba Seru di Oleifi enfrente di e tèmpel, Pedro, Santiago, Juan i Andres tabata puntr'E ora nan tabata nan so kunE:"
13,4,"\"Bisa nos, ki tempu e kosnan aki lo sosodé, i kiko lo ta e señal ora tur e kosnan aki lo wòrdu kumplí?\""
13,5,"I Jesus a kuminsá bisa nan: \"Mira pa ni un hende no gaña boso."
13,6,"Hopi lo bin den Mi nòmber, bisando: 'Ta ami t'E!' i lo gaña hopi hende."
13,7,"I ora boso tende di gueranan i rumornan di gueranan, no spanta; e kosnan ei mester tuma lugá, ma ainda no ta e fin."
13,8,"Pasobra nashon lo lanta kontra nashon, i reino kontra reino; lo tin temblor na varios lugá i lo tin hamber. E kosnan aki ta e prinsipio di dolónan di parto."
13,9,"\"Ma mira pa boso mes, pasobra nan lo entregá boso na Konsilio, i den snoanan boso lo wòrdu sutá, i boso lo para dilanti di gobernantenan i reinan pa Mi motibu, komo un testimonio pa nan."
13,10,"I e evangelio mester wòrdu prediká promé na tur nashon."
13,11,"I ora nan arestá boso i entregá boso, boso no preokupá di antemano kiko boso lo bisa, ma bisa loke wòrdu duná na boso na e ora ei, pasobra no ta boso ta papia, sino Spiritu Santu."
13,12,"\"I ruman lo entregá ruman na morto, i un tata su yu; i yunan lo lanta kontra nan mayornan i lo hasi ku nan lo wòrdu matá."
13,13,"I tur hende lo odia boso pa kousa di Mi nòmber, ma esun ku pèrseverá te na fin, esei lo ta salbá."
13,14,"\"Ma ora boso mira e ABOMINASHON DI DESOLASHON, ku profeta Daniel a papia di djé, pará kaminda e no mester ta (laga esun ku ta lesa komprendé), e ora ei laga esnan ku ta na Judea hui bai na e serunan."
13,15,"I no laga esun ku ta riba dak baha bai den su kas, ni drenta paden pa kohe nada den su kas;"
13,16,"i no laga esun ku ta den kunuku bai bèk pa kohe su mantel."
13,17,"Ma ai di esnan ku ta na estado i esnan ku ta kria yu na pechu den e dianan ei!"
13,18,"Ma hasi orashon pa boso huída no sosodé den wenter."
13,19,"Pasobra den e dianan ei lo tin un tempu di tribulashon manera nunka tabatin for di prinsipio di e kreashon ku Dios a krea, te awor aki, i ku lo no tin nunka mas tampoko."
13,20,"I si Señor no a hasi e dianan ei mas kòrtiku, ningun bida lo no a wòrdu salbá; ma pa kousa di e eligínan ku El a skohe, El a hasi e dianan ei mas kòrtiku."
13,21,"Anto si un hende bisa boso: 'Mira, at'e Cristo aki', òf: 'At'E aya', no ker'é;"
13,22,"pasobra Cristonan falsu i profetanan falsu lo lanta, i lo hasi señalnan i maraviyanan pa gaña, si ta posibel, asta e skohínan."
13,23,"Ma tene kuidou; mira, Mi a bisa boso tur kos di antemano."
13,24,"\"Ma den e dianan ei, despues di e tribulashon ei, 'solo lo bira skur i luna lo no duna su klaridat."
13,25,"I e streanan lo kai for di shelu, i e podernan ku ta den e shelunan lo wòrdu sakudí.'"
13,26,"\"I e ora ei nan lo mira e Yu di Hende ta bin den nubianan ku gran poder i gloria."
13,27,"I e ora ei E lo manda e angelnan, i lo reuní Su skohínan for di e kuater bientunan, for di ekstremo di tera te na ekstremo di shelu."
13,28,"\"Awor siña e parábola di e palu di figo: ora su rama a bira moli kaba, i e saka su blachinan, boso sa ku zomer ta serka."
13,29,"Asina boso tambe, ora boso mira e kosnan aki ta sosodé, sabi ku E ta serka, dilanti di porta."
13,30,"Di bèrdat Mi ta bisa boso, e generashon aki lo no pasa te ora tur e kosnan aki tuma lugá."
13,31,"Shelu i tera lo pasa, ma Mi palabranan lo no pasa."
13,32,"\"Ma di e dia i e ora ei ni un hende no sa, ni e angelnan den shelu tampoko, ni e Yu, sino e Tata so."
13,33,"Tene kuidou, keda alerta, pasobra boso no sa ki ora e tempu ta yega."
13,34,"Ta manera un hende ku a bai hasi un biahe, kende a laga su kas i a pon'é na enkargo di su esklabunan, a duna kada un su tarea i tambe a ordená e wardadó di porta pa keda alerta."
13,35,"\"Pesei, keda alerta, pasobra boso no sa ki ora e señor di e kas ta bin, sea anochi, mei anochi, ora gai ta kanta, òf mainta,"
13,36,"pa e no bin direpiente i haña boso na soño."
13,37,"I loke Mi ta bisa boso, Mi ta bisa tur: 'Keda alerta!'\""
14,1,"I tabata falta dos dia pa e Fiesta di Pasku i di Pan Sin Zürdeg; i e saserdotenan prinsipal i e eskribanan tabata buska kon pa na skondí nan gar'E i mat'E."
14,2,"Pasobra nan tabata bisa: \"No durante di e Fiesta, pa no lanta desòrdu den e pueblo.\""
14,3,"I mientras ku E tabata na Betania, na kas di Simon e leproso, sintá na mesa, a bin un muhé ku un butishi di alabaster ku perfume di nardo puru di gran balor aden, i el a kibra e butishi i a bash'é riba Su kabes."
14,4,"Ma algun, ku indignashon, tabata bisa otro: \"Pakiko e perfume aki a wòrdu drispidí?"
14,5,"Pasobra e perfume aki por a wòrdu bendí pa mas ku tres shen denario, i e plaka duná na hende pober.\" I nan a lanta kuné."
14,6,"Ma Jesus a bisa: \"Lagu'é; pakiko boso ta molesti'é? El a hasi un bon obra na Mi."
14,7,"Pasobra e pobernan boso tin semper serka boso, i ki ora ku boso kier boso por hasi bon na nan; ma Ami boso no tin semper."
14,8,"El a hasi loke e tabata por. Di antemano el a ungi Mi kurpa pa deramentu."
14,9,"I di bèrdat Mi ta bisa boso, unda ku e evangelio wòrdu prediká den henter mundu, loke ku e muhé aki a hasi tambe lo wòrdu kontá na su rekuèrdo.\""
14,10,"I Judas Iskariot, kende tabata un di e diesdosnan, a bai serka e saserdotenan prinsipal, pa entregu'E na nan."
14,11,"I nan a keda kontentu ora nan a tende esaki i a primintí pa dun'é plaka. I e tabata buska un bon oportunidat pa entregu'E."
14,12,"I riba e promé dia di e Fiesta di Pan Sin Zürdeg, ora ku e lamchi di Pasku tabata wòrdu sakrifiká, Su disipelnan a puntr'E: \"Unda Bo kier pa nos bai i prepará pa Bo pa kome e Pasku?\""
14,13,"I El a manda dos di Su disipelnan i a bisa nan: \"Bai den stat i un hòmber ku ta karga un purún di awa lo kontra ku boso; siguié;"
14,14,"i kaminda ku e drenta, bisa doño di e kas: 'E Maestro ta bisa: \"Unda Mi sala kaminda Mi por kome e Pasku huntu ku Mi disipelnan ta?\"'"
14,15,"I e mes lo mustra boso un sala grandi ariba, mueblá i tur kla; prepará pa nos ayanan.\""
14,16,"I e disipelnan a sali bai i a yega na e stat, i a haña tur kos presis manera El a bisa nan. I nan a prepará e Pasku."
14,17,"I ora ku a bira nochi El a bin ku e diesdosnan."
14,18,"I ora nan tabata sintá na mesa i tabata kome, Jesus a bisa: \"Di bèrdat Mi ta bisa boso ku un di boso ku ta kome huntu ku Mi lo traishonáMi.\""
14,19,"Nan a kuminsá bira tristu i un pa un nan tabata puntr'E: \"No ta ami tòg?\""
14,20,"Ma El a kontestá nan: \"Ta un di e diesdosnan, un ku ta dòp den e kòmchi huntu ku Mi."
14,21,"Pasobra e Yu di Hende mester bai, manera ta pará skirbí di djE, ma ai di e hòmber ei dor di kende e Yu di Hende ta wòrdu traishoná! Lo tabata bon pa e hòmber ei si e no a nase nunka.\""
14,22,"I mientras ku nan tabata kome, El a kohe pan, i despues di a bendishon'é, El a kibr'é i a duna nan, i a bisa: \"Tuma; esaki ta Mi kurpa.\""
14,23,"I El a kohe un kopa, i despues di a duna gradisimentu, El a duna nan esei; i nan tur a bebe for di djé."
14,24,"I El a bisa nan: \"Esaki ta Mi sanger di e aliansa, ku ta wòrdu dramá pa hopi."
14,25,"Di bèrdat Mi ta bisa boso, lo Mi no bebe mas di e fruta di e mata di wendrùif, te na e dia ei ku Mi beb'é nobo den e reino di Dios.\""
14,26,"I despues di a kanta un himno, nan a sali bai Seru di Oleifi."
14,27,"I Jesus a bisa nan: \"Boso tur lo trompeká, pasobra ta pará skirbí: 'Lo Mi dal e Wardadó mata i e karnénan lo wòrdu plamá.'"
14,28,"Ma despues ku Mi a wòrdu lantá, lo Mi bai Galilea boso dilanti.\""
14,29,"I Pedro a bis'E: \"Maske tur trompeká, ami sí no.\""
14,30,"I Jesus a bis'é: \"Di bèrdat Mi ta bisabo, ku awe nochi mes, promé ku un gai kanta dos biaha, abo lo nengaMi tres biaha.\""
14,31,"Ma Pedro a keda insistí, bisando: \"Asta si mi mester muri huntu ku Bo, lo mi no nengaBo!\" I nan tur tabata bisa meskos."
14,32,"I nan a yega na un lugá ku yama Getsemané; i El a bisa Su disipelnan: \"Sinta akinan te ora Mi kaba di hasi orashon.\""
14,33,"I El a hiba Pedro i Santiago i Juan huntu kunE, i a kuminsá bira mashá angustiá i intrankil."
14,34,"I El a bisa nan: \"Mi alma ta masha tristu mes, te na morto; keda akinan i vigilá.\""
14,35,"I El a bai un poko mas leu for di nan, i a tira Su kurpa abou na suela, i a hasi orashon, ku si esei tabata posibel, ku e ora ei por a pas'E forbei."
14,36,"I El a bisa: \"Abba! Tata! Tur kos ta posibel pa Bo; kita e kopa aki for di Mi; sinembargo, no loke Ami kier, ma loke Abo kier.\""
14,37,"I El a bin i a haña nan ta drumi, i a bisa Pedro: \"Simon, bo ta na soño? Bo no por a keda vigilá ni ún ora?"
14,38,"Keda vigilá i hasi orashon, pa boso no kai den tentashon; e spiritu ta boluntario, ma e karni ta debil.\""
14,39,"I El a bai atrobe i a hasi orashon, bisando e mesun palabranan."
14,40,"I El a bolbe bin i a haña nan ta drumi, pasobra nan wowo tabata masha pisá. I nan no tabata sa kiko pa kontest'E."
14,41,"I El a bolbe bin pa di tres biaha, i a bisa nan: \"Ainda boso ta drumi i ta sosegá? Ta basta; e ora a yega; mira, e Yu di Hende ta wòrdu entregá den man di pekadó."
14,42,"Lanta, laga nos ban; ata, esun ku ta traishonáMi ta serka!\""
14,43,"I mesora, mientras ku E tabata papia ainda, Judas, un di e diesdosnan, a bin, i huntu kuné un multitut ku spada i klòp, mandá dor di e saserdotenan prinsipal i e eskribanan i e ansianonan."
14,44,"Awor esun ku tabata traishon'E a duna nan un señal, bisando: \"Esun ku mi duna un sunchi, esei t'E; gar'E bai kunE bon sigurá.\""
14,45,"I asina ku el a yega, el a bai serka djE mesora, i a bisa: \"Rabi!\" i a dun'E un sunchi."
14,46,"I nan a tira man riba djE i a gar'E."
14,47,"I un di esnan ku tabata pará einan a saka su spada, i a dal e esklabu di e sumosaserdote, i a kap su orea kit'afó."
14,48,"I Jesus a kontestá i a bisa nan: \"Boso a bin ku spada i klòp pa arestáMi, komo si fuera ta ladron Mi ta?"
14,49,"Tur dia Mi tabata serka boso den tèmpel ta siña e hendenan, i boso no a garaMi; ma esaki a sosodé pa e Skrituranan por keda kumplí.\""
14,50,"I nan tur a bandon'E i a hui bai."
14,51,"I un hoben ku tabatin solamente un klechi di lino lorá rònt di su kurpa pa tapa su sunú tabata siguiE; i nan a gar'é."
14,52,"Ma el a laga e klechi di lino atras, i sunú el a hui bai."
14,53,"I nan a hiba Jesus pa e sumosaserdote; i tur e saserdotenan prinsipal i e ansianonan i e eskribanan a reuní."
14,54,"I Pedro a siguiE na un distansia te riba plenchi di e sumosaserdote; i e tabata sintá huntu ku e ofisialnan, i tabata keinta su kurpa na e kandela."
14,55,"Awor e saserdotenan prinsipal i henter e Konsilio tabata purba haña testimonio kontra Jesus, pa nan por a laga mat'E; i nan no a haña ningun."
14,56,"Pasobra hopi hende tabata duna testimonio falsu kontra djE, ma nan testimonio no tabata kuadra ku otro."
14,57,"I algun hende a lanta para i a kuminsá duna testimonio falsu kontra djE, bisando:"
14,58,"\"Nos a tend'E bisa: 'Lo Mi destruí e tèmpel aki ku ta trahá ku man, i den tres dia lo Mi lanta un otro ku no ta trahá ku man.'\""
14,59,"Ma ni den esaki nan testimonio no tabata kuadra ku otro."
14,60,"I e sumosaserdote a lanta bin dilanti i a puntra Jesus, bisando: \"Bo no ta kontestá nada? Ta kiko e hòmbernan aki ta testifiká kontra Bo?\""
14,61,"Ma El a keda ketu, i no a kontestá nada. Atrobe e sumosaserdote tabata hasiE pregunta, i tabata bis'E: \"Ta Abo ta e Cristo, e Yu di Esun Bendishoná?\""
14,62,"I Jesus a bisa: \"Ami ta; i boso lo mira e Yu di Hende sintá na man drechi di Poder, i biniendo ku e nubianan di shelu.\""
14,63,"I e sumosaserdote a sker su paña i a bisa: \"Pakiko nos tin mester di mas testigu?"
14,64,"Boso a tende e blasfemia; kon boso ta haña esei?\" I nan tur a konden'E di ta meresé morto."
14,65,"I algun di nan a kuminsá skupi riba djE, i tapa Su kara, i dal E ku moketa, i bis'E: \"Profetisá!\" I e ofisialnan a bòft'E den Su kara."
14,66,"I mientras ku Pedro tabata abou riba plenchi, un di e sirbidónan muhé di e sumosaserdote a bin,"
14,67,"i ora ku el a mira Pedro ta keinta su kurpa, el a keda wak e, i a bisa: \"Abo tambe tabata huntu ku Jesus di Nazarèt.\""
14,68,"Ma el a nenga esei, bisando: \"Mi no sa, ni mi no ta komprendé di kiko bo ta papia.\" I el a sali bai pafó den veranda, i un gai a kanta."
14,69,"I e kriá a mir'é, i a bolbe kuminsá bisa esnan ku tabata pará einan: \"Esaki ta un di nan!\""
14,70,"Ma el a bolbe nenga esei. I un ratu despues esnan ku tabata pará einan atrobe tabata bisa Pedro: \"Siguramente abo ta un di nan, pasobra bo tambe ta un galileo.\""
14,71,"Ma el a kuminsá maldishoná i hura: \"Mi no konosé e hòmber aki ku boso ta papia di djE!\""
14,72,"I mesora un gai a kanta pa di dos biaha. I Pedro a kòrda kon Jesus a bis'é: \"Promé ku e gai kanta dos biaha, lo bo nengaMi tres biaha.\" I el a kuminsá yora."
15,1,"I mainta tempran e saserdotenan prinsipal ku e ansianonan i e eskribanan, i henter e Konsilio, mesora a reuní pa konsultá ku otro; i nan a mara Jesus, a bai kunE i a entregu'E na Pilato."
15,2,"I Pilato a puntr'E: \"Ta Abo ta e Rei di e hudiunan?\" I El a kontestá i a bis'é: \"Ta manera bo ta bisa.\""
15,3,"I e saserdotenan prinsipal a kuminsá akus'E di hopi kos."
15,4,"I Pilato a bolbe puntr'E, bisando: \"Bo no ta kontestá nada? Mira di kuantu kos nan ta akusáBo!\""
15,5,"Ma Jesus no a kontestá nada mas, asina ku Pilato a keda mashá asombrá."
15,6,"Awor riba dia di e Fiesta e tabatin e kustumber di duna un prezo libertat pa nan, esun ku nan pidié."
15,7,"I e hòmber ku yama Barabas tabata será huntu ku e revolushonarionan ku a mata hende durante di e revolushon."
15,8,"I e multitut a bin i a kuminsá pidié pa hasi manera e tabatin kustumber di hasi pa nan."
15,9,"I Pilato a kontestá nan, bisando: \"Boso kier pa mi duna e Rei di e hudiunan libertat pa boso?\""
15,10,"Pasobra e tabata sa ku e saserdotenan prinsipal a entregu'E pa motibu di envidia."
15,11,"Ma e saserdotenan prinsipal a instigá e multitut pa pidié pa duna Barabas libertat pa nan na Su lugá."
15,12,"I Pilato a kontestá i a bisa nan atrobe: \"Kiko anto lo mi hasi ku Esun ku boso ta yama Rei di e hudiunan?\""
15,13,"I nan a bolbe grita: \"Krusifik'E!\""
15,14,"Ma Pilato tabata bisa nan: \"Pakiko? Ta ki malu El a hasi?\" Ma nan a grita mas duru ainda: \"Krusifik'E!\""
15,15,"I Pilato, kende kier a komplasé e multitut, a duna Barabas libertat pa nan, i despues di a laga suta Jesus, el a entregu'E pa wòrdu krusifiká."
15,16,"I e sòldánan a hib'E den palasio (esta, Pretorio), i nan a yama henter e batayon romano huntu."
15,17,"I nan a bistiE un mantel púrpura, i nan a flègt un korona di sumpiña i a pone esaki riba Su kabes;"
15,18,"i nan a kuminsá salud'E: \"Saludo, Rei di e hudiunan!\""
15,19,"I nan a sigui dal E riba Su kabes ku un richi, skupi riba djE, i nan tabata kai na rudia i bùig Su dilanti."
15,20,"I despues ku nan a hasi bofon di djE, nan a kita e mantel púrpura for di Su kurpa i a bistiE Su mes pañanan. I nan a hib'E pafó pa krusifik'E."
15,21,"I nan a obligá un hende, ku tabata pasa, pa karga Su krus, un tal Simon di Sirene, kende tabata bin for di kunuku, tata di Alehandro i Rufus."
15,22,"I nan a hib'E na e lugá ku yama Gólgota, ku tradusí ta nifiká Lugá di Kalpachi."
15,23,"I nan a dun'E biña mesklá ku mirra, ma E no a tum'é."
15,24,"I nan a krusifik'E i a parti Su pañanan entre nan dor di tira lòt riba nan, pa disidí kiko kada un lo a haña."
15,25,"I tabata nueb'or di mainta ora nan a krusifik'E."
15,26,"I e inskripshon di e akusashon kontra djE tabata bisa: \"E REI DI E HUDIUNAN.\""
15,27,"I nan a krusifiká dos ladron huntu kunE, un na Su man drechi i un na Su man robes."
15,28,"[I e Skritura a keda kumplí ku ta bisa: \"I El a wòrdu kontá ku e transgresornan.\"f28*"
15,29,"I esnan ku tabata pasa tabata blasfem'E i sakudí kabes, bisando: \"Ahan! Abo ku ta bai destruí e tèmpel i lant'é bèk den tres dia,"
15,30,"salba Bo mes, i baha for di e krus ei!\""
15,31,"Di e mesun manera e saserdotenan prinsipal tambe, huntu ku e eskribanan, tabata hasi bofon di djE i tabata bisa otro: \"El a salba otronan; E no por salba Su mes."
15,32,"Laga e Cristo aki, e Rei di Israel, baha for di e krus awor, pa nos por mira i kere!\" I esnan ku a wòrdu krusifiká huntu kunE tabata tira e mesun insulto na Su kara."
15,33,"I ora ku a bira diesdos or, skuridat a baha riba henter e tera te tres or di atardi."
15,34,"I pa tres or di atardi Jesus a sklama na bos haltu: \"|iEloi, Eloi, lama sabaktani?\" ku tradusí ta nifiká: \"Mi Dios, Mi Dios, pakiko Bo a bandonáMi?\""
15,35,"I ora ku algun hende ku tabata pará einan a tende esei, nan a bisa: \"Mira, ta Elias E ta yama.\""
15,36,"I un hende a kore bin i a papa un spòns ku binager, a hink'é na un richi i a dun'E di bebe, bisando: \"Laga nos wak si Elias ta bin bah'E.\""
15,37,"I Jesus a dal un gritu duru, i a hala Su último rosea."
15,38,"I e kortina di tèmpel a sker na dos, for di ariba te abou."
15,39,"I ora ku e senturión ku tabata pará nèt Su dilanti a mira kon El a hala Su último rosea, el a bisa: \"Di bèrdat e hòmber aki tabata e Yu di Dios!\""
15,40,"I tambe tabatin algun hende muhé ta para wak for di un distansia, entre nan Maria Magdalena, Maria, mama di Santiago Chikí i di Jose, i Salomé."
15,41,"I tempu ku E tabata na Galilea, nan tabata siguiE i sirbiE; i tabatin hopi otro hende muhé ku a bin Jerusalèm huntu kunE."
15,42,"I ora ku a bira tardi kaba, pasobra tabata dia di preparashon, esta, bispu di Sabat,"
15,43,"Jose di Arimatea, un miembro prominente di Konsilio, kende tambe tabata spera e reino di Dios, a bin i el a tuma kurashi i a drenta bai serka Pilato, i a pidi e kurpa di Jesus."
15,44,"I Pilato a haña straño ku ya El a muri kaba, i a manda yama e senturión i a puntr'é si El a muri kaba."
15,45,"I ora ku el a haña sa esaki for di e senturión, el a entregá e kurpa na Jose."
15,46,"I Jose a kumpra tela di lino, a bah'E for di krus, a lor'E den e tela di lino i a pon'E den un tumba ku a wòrdu kobá den baranka; i el a lora un piedra pone na entrada di e tumba."
15,47,"I Maria Magdalena i Maria, mama di Jose, tabata wak pa mira na unda El a wòrdu poní."
16,1,"I ora Sabat a pasa, Maria Magdalena i Maria, mama di Santiago, i Salomé, a kumpra speserei pa nan bai ungiE."
16,2,"I mainta bon tempran, riba e promé dia di siman, ora solo a sali, nan a bin na e tumba."
16,3,"I nan tabata bisa otro: \"Ken lo lora e piedra kit'é for di entrada di e tumba pa nos?\""
16,4,"I ora nan a hisa kara wak, nan a mira ku e piedra a wòrdu kitá, apesar ku e tabata masha grandi mes."
16,5,"I ora nan a bai den e tumba, nan a mira un hoben, bistí na paña blanku largu, sintá na banda drechi, i nan a keda masha asombrá."
16,6,"I el a bisa nan: \"No tene miedu. Boso ta buska Jesus di Nazarèt, Kende a wòrdu krusifiká. El a resusitá; E no t'aki; mira e lugá kaminda nan a pon'E."
16,7,"Ma bai, bisa Su disipelnan i Pedro: 'E ta bai Galilea boso dilanti; ayanan boso lo mir'E, manera El a bisa boso.'\""
16,8,"I nan a sali pafó i a hui bai for di e tumba, pasobra nan tabata tembla i tabata tur asombrá; i nan no a bisa ningun hende nada, pasobra nan tabatin miedu."
16,9,"[Awor despues ku El a lanta mainta tempran riba e promé dia di siman, El a paresé promé na Maria Magdalena, for di kende El a saka shete demoño."
16,10,"El a bai i a hiba e notisia pa esnan ku tabata huntu kunE, i kendenan tabata lamentá i yora."
16,11,"I ora nan a tende ku E tabata bibu i ku Maria Magdalena a mir'E, nan no kier a kere."
16,12,"I despues El a paresé den un otro figura na dos di nan, ora ku, na pia, nan tabata na kaminda pa kunuku."
16,13,"I nan a bai i a hiba e notisia pa e otronan, ma esakinan tampoko no a kere nan."
16,14,"I despues El a paresé na e diesunnan mes, ora nan tabata sintá na mesa, i El a reprendé nan inkredulidat i duresa di kurason, pasobra nan no a kere esnan ku a mir'E despues ku El a wòrdu lantá."
16,15,"I El a bisa nan: \"Bai den henter mundu i prediká e evangelio na tur kriatura."
16,16,"Esun ku a kere i a wòrdu batisá lo ta salbá; ma esun ku no a kere lo ta kondená."
16,17,"I e señalnan aki lo kompañá esnan ku kere: den Mi nòmber nan lo saka demoño, nan lo papia den lenga nobo;"
16,18,"nan lo kohe kolebra ku man, i si nan bebe kualkier veneno mortal, esei lo no hasi nan daño; nan lo pone man riba hende malu i esakinan lo bira bon.\""
16,19,"Asina anto, ora Señor Jesus a kaba di papia ku nan, El a wòrdu risibí ariba den shelu, i a sinta na man drechi di Dios."
16,20,"I nan a sali bai i a prediká tur kaminda, i Señor tabata traha huntu ku nan, i tabata konfirmá e palabra pa medio di e señalnan ku tabata sigui. Amèn.]"
