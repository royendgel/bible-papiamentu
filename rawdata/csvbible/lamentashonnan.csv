chapter,verse,"text"
1,1,"Esta solitario e ta keda, e stat ku un tempu tabata yen di hende! E stat ku un tempu tabata grandi entre e nashonnan a bira manera un biuda! E stat ku tabata un prensès entre e provinsianan a bira un pagadó di tributo!"
1,2,"E ta yora amárgamente den anochi, i tin lágrima riba su kara; e no tin ningun hende pa konsol'é entre tur su amantenan. Tur su amigunan a traishon'é; nan a bira su enemigu."
1,3,"Bou di aflikshon i sklabitut pisá Juda a bai den eksilio; e ta biba entre e nashonnan, ma e no a haña sosiegu; tur su pèrsiguidónan a alkans'é meimei di su angustia."
1,4,"E kamindanan di Sion ta lamentá, pasobra ningun hende no ta bin na e fiestanan stipulá. Tur su portanan ta keda desolá; su saserdotenan ta suspirá, su birgennan ta afligí i e mes ta den amargura."
1,5,"Su atversarionan a bira su maestronan, su enemigunan ta prosperá; pasobra SEÑOR a hasié sufri pa motibu di e multitut di su transgreshonnan; su yu chikitunan a wòrdu hibá komo katibu dilanti di e atversario."
1,6,"I for di e yu muhé di Sion tur su splendor a disparsé; su prensnan a bira manera biná machu ku no a haña lugá di yerba bèrdè; i sin forsa nan a hui dilanti di e pèrsiguidó."
1,7,"Den e dianan di su aflikshon i dwalmentu Jerusalèm ta kòrda tur su kosnan presioso ku tabata di dianan di promé aya, tempu ku su hendenan a kai den man di e atversario, i ningun hende no a yud'é. E atversarionan a mir'é; nan a hasi bofon di su ruina."
1,8,"Jerusalèm a peka grandemente; pesei el a bira un kos impuru. Tur esnan ku tabata onr'é ta despresi'é pasobra nan a mira su sunú; sí, e mes ta suspirá i ta bira kara."
1,9,"Su impuresa tabata den su sayanan; e no a tene kuenta ku su futuro; pesei su kaída tabata asombroso; e no tin konsoladó. \"Mira mi aflikshon, O SEÑOR, pasobra e enemigu a engrandesé su mes!\""
1,10,"E atversario a tira man riba tur su kosnan presioso; el a mira e nashonnan drenta su santuario, esnan ku Abo a ordená pa nan no drenta Bo kongregashon."
1,11,"Henter su pueblo ta suspirá, nan ta buska pan; nan a kambia nan kosnan presioso pa kuminda, pa tene nan mes na bida. \"Wak, O SEÑOR, i mira, pasobra mi ta wòrdu despresiá.\""
1,12,"\"No ta importá boso, boso tur ku ta pasa aki banda? Wak i mira si tin doló manera e doló ku a bin pisá riba mi, ku SEÑOR a afligími kuné den e dia di Su rabia ardiente."
1,13,"\"For di ariba El a manda kandela den mi wesunan, i esei a penetrá te den nan; El a habri un reda pa mi pianan; El a hasimi bolbe; El a lagami desolá, debilitá henter dia."
1,14,"\"E yugo di mi transgreshonnan ta mará; ta Su mes man ta wef nan na otro; nan a bin riba mi nèk; El a hasi mi forsa faya; Señor a entregámi den man di esnan kontra ken mi no por keda para."
1,15,"\"Señor a rechasá tur mi hòmbernan fuerte meimei di mi; El a anunsiá un tempu stipulá kontra mi pa plècha mi hobennan; Señor a trapa e yu muhé birgen di Juda, manera ta trapa den baki-di-pèrs-wendrùif."
1,16,"\"Pa e kosnan aki mi ta yora; awa ta basha for di mi wowo, pasobra un konsoladó, un ku ta restorá mi alma, ta leu for di mi; mi yunan ta keda desolá pasobra e enemigu a prevalesé.\""
1,17,"Sion ta saka su mannan; no tin ningun hende pa konsol'é; SEÑOR a ordená tokante di Jakòb pa esnan rònt di djé bira su atversario; Jerusalèm a bira un kos impuru meimei di nan."
1,18,"\"SEÑOR ta hustu, pasobra t'ami a rebeldiá kontra Su mandamentu; tende awor, tur pueblo, i mira mi doló; mi birgennan i mi hobennan a bai den koutiverio."
1,19,"\"Mi a yama mi amantenan, ma nan a gañami; mi saserdotenan i mi ansianonan a peresé den e stat, mientras ku nan tabata buska kuminda pa tene nan mes na bida."
1,20,"\"Mira, O SEÑOR, pasobra mi ta den angustia; mi spiritu ta masha intrankil; mi kurason ta tur reboltiá den mi, pasobra mi tabata masha rebelde. Den kaya spada ta mata; den kas morto ta reina."
1,21,"\"Nan a tendemi ta suspirá; no tin ningun hende pa konsolámi; tur mi enemigunan a tende di mi kalamidat; nan ta kontentu ku Bo a hasi esei. O ku Abo lo a trese e dia ku Bo a proklamá, asina ku nan por a bira meskos ku mi."
1,22,"\"Laga tur nan maldat bin Bo dilanti; i trata ku nan manera Bo a trata ku mi pa motibu di tur mi transgreshonnan; pasobra mi kehamentunan ta hopi i mi kurason ta desmayá.\""
2,1,"Mira kon Señor den Su rabia a tapa e yu muhé di Sion ku un nubia! For di shelu El a tira e gloria di Israel riba tera, i no a kòrda riba e banki pa Su pia den e dia di Su rabia."
2,2,"Señor a traga tur; E no a spar ningun di e habitashonnan di Jakòb. Den Su furia El a tira e lugánan fortifiká di e yu muhé di Juda abou; El a baha nan te na suela; El a profaná e reino i su prensnan."
2,3,"Den rabia ardiente El a kòrta henter e forsa di Israel kit'afó; El a hala Su man drechi bèk for di dilanti di e enemigu. I El a kima kontra Jakòb manera un kandela tur na flam ku ta kaba ku tur kos ku tin rònt di djé."
2,4,"Manera un enemigu El a span Su bog; Su man drechi El a lanta manera un atversario, i a mata tur loke tabata agradabel pa bista; den e tènt di e yu muhé di Sion El a drama Su furia manera kandela."
2,5,"Señor a bira manera un enemigu. El a traga Israel; El a traga tur su palasionan; El a destruí su lugánan fortifiká, i a multipliká yoramentu i kehamentu den e yu muhé di Juda."
2,6,"I El a trata Su tabernakel ku violensia, komo si fuera esaki tabata djis un kunuku di wendrùif; El a destruí Su lugá pa reuní; SEÑOR a hasi ku e fiesta stipulá i e dia di sabat a wòrdu lubidá na Sion, i El a despresiá tantu rei komo saserdote den e indignashon di Su rabia."
2,7,"Señor a rechasá Su altar, El a bandoná Su santuario; El a entregá e murayanan di su palasionan den man di e enemigu. Nan a hasi desòrdu den e kas di SEÑOR, manera riba dia di un fiesta stipulá."
2,8,"SEÑOR a determiná pa destruí e muraya di e yu muhé di Sion. El a span un liña-di-midi, E no a wanta Su man pa no destruí; i El a hasi baluarte i muraya lamentá; huntu nan a para kaba na nada."
2,9,"Su portanan a senk den tera, El a destruí i kibra su baranan. Su rei i su prensnan ta meimei di e nashonnan; no tin lei mas; tampoko su profetanan no ta haña vishon for di SEÑOR."
2,10,"E ansianonan di e yu muhé di Sion ta sint'abou na suela, nan ta ketu. Nan a tira tera riba nan kabes; nan a faha nan mes ku paña-di-saku. E birgennan di Jerusalèm a baha nan kabes te na suela."
2,11,"Mi wowonan ta faya pa motibu di lágrima, mi tripanan ta trose di angustia; den mi amargura mi hal ta bashá riba suela, pa motibu di e destrukshon di e yu muhé di mi pueblo, pasobra mucha chikitu i bebi ta desmayá den e kayanan di e stat."
2,12,"Nan ta puntra nan mama: \"Unda tin mainshi i biña?\" mientras nan ta desmayá manera un hòmber heridá den e kayanan di e stat, mientras nan ta hala nan último rosea riba pechu di nan mama."
2,13,"Kon lo mi spièrtabo? Ku kiko lo mi komparábo, O yu muhé di Jerusalèm? Ku kiko lo mi komparábo ora mi konsolábo, O yu muhé birgen di Sion? Pasobra bo ruina ta mes grandi ku laman; ken por kurabo?"
2,14,"Bo profetanan a mira vishonnan falsu i bashí pa bo; i nan no a eksponé bo inikidat, pa trese esnan di bo ku ta den koutiverio, bèk, ma nan a mira profesianan falsu i engañoso pa bo."
2,15,"Tur hende ku ta pasa bai ta bati man pa hasi chèrcha di bo; nan ta flùit i ta sakudí kabes pa e yu muhé di Jerusalèm: \"Ta esaki ta e stat di kual nan a bisa: 'E perfekshon di bunitesa, e goso di henter mundu'?\""
2,16,"Tur bo enemigunan a habri boka hanchu kontra bo; nan ta flùit i ta morde riba djente. Nan ta bisa: \"Nos a gulié mand'abou! Siguramente esaki ta e dia riba kual nos a spera; nos a biba te ku nos a mira esaki.\""
2,17,"SEÑOR a hasi loke El a proponé; El a kumpli ku Su palabra ku El a ordená for di dianan di promé aya. El a bent'abou sin spar nada, i El a hasi e enemigu regosihá ofer di bo; El a halsa e kachu di bo atversarionan."
2,18,"Nan kurason a sklama na Señor: \"O muraya di e yu muhé di Sion, laga bo lágrima kore manera riu, di dia i anochi; no duna bo mes deskanso; no laga bo wowonan haña sosiegu."
2,19,"\"Lanta, sklama duru den anochi, na kuminsamentu di e wardanan di anochi; basha bo kurason manera awa den e presensia di Señor; halsa bo mannan na djE pa bida di bo mucha chikitunan, ku pa motibu di hamber ta kai flou na skina di tur kaya.\""
2,20,"Wak, O SEÑOR, i mira! Ku ken Bo a trata asina? Muhénan mester kome nan mes yu-- e mucha chikitunan ku a nase salú? Saserdote i profeta mester wòrdu matá den e santuario di Señor?"
2,21,"Tantu hende yòn komo hende bieu ta keda bentá abou na suela den e kayanan; mi birgennan i mi hobennan a kai pa medio di spada. Bo a mata nan den e dia di Bo rabia, Bo a mata sin tene miserikòrdia."
2,22,"Manera pa un dia di fiesta stipulá, asina Bo a invitá e terornan ku ta rondonámi; i no tabatin ningun hende ku a skapa òf sobrebibí den e dia di e rabia di SEÑOR. Esnan ku mi a haña i a kria, mi enemigu a kaba ku nan."
3,1,"Ami ta e hòmber ku a mira aflikshon pa motibu di e bara di Su furia."
3,2,"El a guiami i a hasimi kana den skuridat, i no den lus."
3,3,"Siguramente El a bira Su man kontra mi bes tras bes, henter dia."
3,4,"El a hasi mi karni i mi kueru kaba na mi kurpa, El a kibra mi wesunan."
3,5,"El a lanta baluarte kontra mi i a rondonámi ku amargura i kontratiempo."
3,6,"El a hasimi biba den lugánan skur, manera esnan ku ta morto pa hopi tempu kaba."
3,7,"El a changami pa asina mi no skapa; El a hasi mi kadena pisá."
3,8,"Asta ora mi sklama i yama pa yudansa, E ta rechasá mi orashon."
3,9,"El a blòkia mi kamindanan ku piedra kòrtá; El a hasi mi berehanan tur trosí."
3,10,"E ta pa mi manera un ber ku ta skonde lur pa ataká, manera un leon den lugánan sekreto."
3,11,"El a lastrami for di kaminda i a habrimi tur for di otro; El a lagami sin yudansa."
3,12,"El a span Su bog i a ponemi komo mekpùnt pa Su flecha."
3,13,"El a hasi e flechanan for di Su muchila penetrá mi partinan paden."
3,14,"Mi a bira un kos di hari pa henter mi pueblo, nan kantika di bofon henter dia."
3,15,"El a yenami ku amargura, El a hasimi burachi ku apsintus."
3,16,"I El a kibra mi djentenan ku greis; El a hasimi lastra den stòf."
3,17,"I Abo a hala mi alma kit'é leu for di pas; mi a lubidá kiko ta felisidat."
3,18,"Pesei mi ta bisa: \"Mi forsa a peresé, i tambe mi speransa for di SEÑOR.\""
3,19,"Kòrda mi aflikshon i mi dwalmentu, e apsintus i amargura."
3,20,"Siguramente mi alma ta kòrda riba nan i ta keda abatí den mi."
3,21,"Riba esaki mi ta pensa, pesei mi tin speransa."
3,22,"Di bèrdat, e miserikòrdia di SEÑOR no ta kaba nunka, pasobra Su kompashon nunka no ta faya."
3,23,"Tur mainta nan ta nobo; grandi ta Bo fieldat."
3,24,"Mi alma ta bisa: \"SEÑOR ta mi porshon, pesei ta den djE mi ta spera.\""
3,25,"SEÑOR ta bon pa esnan ku ta warda riba djE, pa e alma ku ta busk'E."
3,26,"Ta bon pa warda den silensio riba e salbashon di SEÑOR."
3,27,"Ta bon pa un hòmber karga yugo den su hubentut."
3,28,"Lagu'é sinta su so i keda ketu, pasobra El a pone esei riba djé."
3,29,"Lagu'é pone su boka den stòf, kisas tin speransa."
3,30,"Lagu'é duna su band'i kara na esun ku ta dal é; lagu'é wòrdu yená ku reproche."
3,31,"Pasobra Señor lo no rechasá pa semper."
3,32,"Maske E kousa tristesa, tòg E lo tin kompashon segun Su miserikòrdia abundante."
3,33,"Pasobra E no ta afligí boluntariamente, ni ta hasi yunan di hende bira tristu."
3,34,"E asunto di trapa tur prezo di e tera bou di Su pia,"
3,35,"di nenga hustisia na un hòmber den presensia di e Haltísimo,"
3,36,"di gaña un hende den su kaso di lei-- kosnan asina Señor no ta aprobá."
3,37,"Ken ta esun ku ta papia, i esaki ta sosodé, si no ta Señor a ordená esaki?"
3,38,"No ta for di boka di e Haltísimo tantu bon komo malu ta sali?"
3,39,"Pakiko un hende bibu ta keha, un hende ta keha pa kastigu di su pikánan?"
3,40,"Laga nos saminá i investigá nos kamindanan, i laga nos bolbe serka SEÑOR."
3,41,"Laga nos halsa nos kurason i nos mannan na Dios den shelu;"
3,42,"nos a transgresá i a rebeldiá; Bo no a pordoná."
3,43,"Bo a tapa Bo mes ku rabia i a pèrsiguí nos; Bo a mata sin miserikòrdia."
3,44,"Bo a tapa Bo mes ku un nubia, asina ku ningun orashon no por pasa."
3,45,"Bo a hasi nos basura i sushedat meimei di e pueblonan."
3,46,"Tur nos enemigunan a habri boka kontra nos."
3,47,"Pániko i trampa a bin riba nos, desolashon i destrukshon."
3,48,"Mi wowonan ta basha roi di awa pa motibu di e destrukshon di e yu muhé di mi pueblo."
3,49,"Awa ta basha for di mi wowo ketu bai, sin stòp,"
3,50,"te ora SEÑOR wak abou i mira for di shelu."
3,51,"Loke mi ta mira ta hasi mi alma tristu pa motibu di tur e yu muhénan di mi stat."
3,52,"Sin motibu mi enemigunan a pèrsiguími manera ta pèrsiguí parha;"
3,53,"nan a kaba ku mi den e pos i a tira piedra riba mi."
3,54,"Awa a tapa mi kabes; mi a bisa: \"Mi ta pèrdí!\""
3,55,"Mi a invoká Bo nòmber, O SEÑOR, for di e profundidat di pos."
3,56,"Bo a tende mi bos: \"No skonde Bo orea pa mi suspiro, pa mi sklamashon pa yudansa.\""
3,57,"Bo a hala serka ora mi a sklama na Bo; Bo a bisa: \"No tene miedu!\""
3,58,"O Señor, Bo a pleita kaso di mi alma; Bo a redimí mi bida."
3,59,"O SEÑOR, Bo a mira mi opreshon; huzga mi kaso."
3,60,"Bo a mira tur nan vengansa, tur nan kòmplòtnan kontra mi."
3,61,"Bo a tende nan reproche, O SEÑOR, tur nan kòmplòtnan kontra mi."
3,62,"Lep di esnan ku ta atakámi i nan murmuramentu ta kontra mi henter dia."
3,63,"Wak nan! Sea ku nan ta sintá òf lantá, t'ami ta nan kantika di bofon."
3,64,"Abo lo paga nan, O SEÑOR, di akuèrdo ku e obra di nan mannan."
3,65,"Abo lo duna nan duresa di kurason; Bo maldishon lo ta riba nan."
3,66,"Lo Bo pèrsiguí nan den rabia, i destruí nan for di bou di e shelunan di SEÑOR!"
4,1,"Esta skur e oro a bira! Mira kon e oro puru a kambia! E piedranan sagrado ta bashá na skina di tur kaya."
4,2,"E yu hòmbernan presioso di Sion, ku un tempu a wòrdu balorá igual ku oro fini, mira kon nan ta wòrdu konsiderá komo butishi di klei, obra di e mannan di un alfarero!"
4,3,"Asta chakál ta duna pechu, nan ta laga nan chikitunan chupa; ma e yu muhé di mi pueblo a bira kruel, manera abestrus den desierto."
4,4,"Lenga di bebi ta pega na su shel'i boka pa motibu di set; e chikitunan ta pidi pan, ma ningun hende no ta duna nan."
4,5,"Esnan ku tabata kome delikatesa ta keda desolá den e kayanan; esnan ku a lanta den púrpura ta brasa monton di shinishi."
4,6,"Pasobra e inikidat di e yu muhé di mi pueblo ta mas grandi ku e piká di Sodoma, ku a wòrdu destruí den un momento, sin ku tabatin ningun man pa yud'é."
4,7,"Esnan konsagrá den djé tabata mas puru ku sneu, nan tabata mas blanku ku lechi; nan kurpa tabata mas kòrá ku koral, nan briyo manera safiro."
4,8,"Nan aparensia ta mas pretu ku chemené; hende no ta rekonosé nan riba kaya; nan kueru ta pega na nan wesu, el a seka, el a bira manera palu."
4,9,"Esnan ku a muri pa medio di spada ta mas fortuná ku esnan ku a muri dor di hamber; pasobra poko-poko esakinan ta kaba na nada pa falta di e frutanan di kunuku."
4,10,"Man di muhénan di kompashon a herebé nan mes yunan; nan a bira kuminda pa nan, pa motibu di e destrukshon di e yu muhé di mi pueblo."
4,11,"SEÑOR a kumpli ku Su furia, El a drama Su rabia ardiente; i El a sende un kandela den Sion ku a kaba ku su fundeshinan."
4,12,"E reinan di tera, i tur e habitantenan di tera, lo no por a kere ku e atversario i e enemigu por a drenta e portanan di Jerusalèm."
4,13,"Pa motibu di e pikánan di su profetanan i e inikidatnan di su saserdotenan, kendenan a drama e sanger di e hustunan meimei di djé,"
4,14,"nan tabata kana dwal, siegu, riba kaya; nan tabata asina sushi di sanger ku ningun hende no por a mishi ku nan pañanan."
4,15,"\"Bai! Impuru!\" nan ta grita nan. \"Bai, bai, no mishi!\" Pesei nan a hui bai i a keda dwal; entre e nashonnan hende tabata bisa: \"Nan lo no keda biba huntu ku nos mas.\""
4,16,"E presensia di SEÑOR a plama nan; E lo no sigui paga tino na nan. Nan no a onra e saserdotenan, nan no a faboresé e ansianonan."
4,17,"Tòg nos a kansa nos wowonan; buskamentu di yudansa tabata en bano. Den nos buskamentu nos a buska un nashon ku no por a salba."
4,18,"Nan a sigui nos pasonan, asina ku nos no por a kana den nos kayanan; nos fin tabata aserkando, nos dianan a keda kumplí, pasobra nos fin a yega."
4,19,"Nos pèrsiguidónan tabata mas lihé ku e águilanan di shelu. Nan a pèrsiguí nos riba e serunan; nan tabata skonde lur pa ataká nos den desierto."
4,20,"E rosea di nos bida, e ungí di SEÑOR, a wòrdu kapturá den nan trampanan, esun di kende nos a bisa: \"Bou di su sombra nos lo biba meimei di e nashonnan.\""
4,21,"Regosihá i sea kontentu, O yu muhé di Edòm, abo ku ta biba na tera di Uz; ma e kopa lo pasa serka bo tambe, i lo bo bira burachi i kita sunú."
4,22,"E kastigu di bo inikidat a wòrdu kumplí, O yu muhé di Sion; E lo no lagabo keda den eksilio mas. Ma E lo kastigá bo inikidat, O yu muhé di Edòm; E lo trese bo pikánan na kla!"
5,1,"Kòrda, O SEÑOR, loke a sosodé ku nos; wak, i mira nos reproche!"
5,2,"Nos erensia a wòrdu pasá pa stranheronan, nos kasnan pa deskonosínan."
5,3,"Nos a bira wérfano sin tata, nos mamanan ta manera biuda."
5,4,"Nos tin ku paga pa nos awa di bebe, nos tin ku paga pa nos mes palu."
5,5,"Nos pèrsiguidónan ta riba nos nèk; nos ta morto kansá, no tin sosiegu pa nos."
5,6,"Nos a someté nos mes na Egipto i Asiria, pa haña sufisiente pan."
5,7,"Nos tatanan a peka i no ta eksistí mas; ta nos a karga nan inikidatnan."
5,8,"Esklabu ta manda riba nos; no tin ningun hende pa libra nos for di nan man."
5,9,"Ku riesgo pa nos bida nos ta haña nos pan, pa motibu di spada den desierto."
5,10,"Nos kueru a bira mes kayente ku fòrnu, pa motibu di keintura di hamber."
5,11,"Nan a violá e muhénan di Sion, e birgennan di e statnan di Juda."
5,12,"Prensnan a wòrdu kologá na nan mannan; ansianonan no a wòrdu respetá."
5,13,"Hobennan a sofoká nan kurpa na mulina; i mucha hòmbernan yòn a trompeká bou di karganan di palu."
5,14,"Bo no ta mira ansianonan mas na e porta di stat, i hobennan a stòp di toka muzik."
5,15,"No tin goso mas den nos kurason; nos baliamentu a wòrdu kambiá den rou."
5,16,"E korona a kai for di nos kabes; ai di nos, pasobra nos a peka!"
5,17,"Pa motibu di esaki nos kurason ta desmayá; pa motibu di e kosnan aki nos wowonan ta bira skur;"
5,18,"pa motibu ku Seru Sion ta keda desolá, zoro ta kore tur kaminda riba djé."
5,19,"Abo, O SEÑOR, ta reina pa semper; Bo trono ta di generashon pa generashon."
5,20,"Pakiko Bo ta lubidá nos pa semper; pakiko Bo ta bandoná nos pa un tempu asina largu?"
5,21,"Hasi nos bolbe serka Bo, O SEÑOR, i nos lo bolbe; renobá nos dianan manera e dianan di promé aya,"
5,22,"a menos ku Bo a rechasá nos kompletamente i ta súmamente rabiá ku nos."
