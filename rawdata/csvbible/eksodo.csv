chapter,verse,"text"
1,1,"Awor esakinan ta e nòmbernan di e yunan di Israel ku a bin Egipto huntu ku Jakòb; kada un di nan a bin ku e hendenan di su kas:"
1,2,"Ruben, Simeon, Leví i Juda;"
1,3,"Isakar, Zabulon i Benjamin;"
1,4,"Dan i Nèftalí, Gad i Aser."
1,5,"I e personanan ku a sali for di lomo di Jakòb tabata setenta na tur, ma Jose tabata na Egipto kaba."
1,6,"I Jose a muri, i tur su ruman hòmbernan i henter e generashon ei."
1,7,"Awor e yunan di Israel tabata fruktífero i a oumentá mashá i a multipliká bira masha poderoso mes, asina ku e tera a keda yen-yen di nan."
1,8,"I a lanta un rei nobo na Egipto ku no tabata konosé Jose."
1,9,"I el a bisa su pueblo: \"Mira, e pueblo di e yunan di Israel ta mas tantu i mas poderoso ku nos."
1,10,"Ban, laga nos trata nan ku sabiduria pa nan no multipliká, i den kaso di guera nan tambe uni nan mes ku esnan ku ta odia nos, i bringa kontra nos i bai for di e tera.\""
1,11,"Pesei e egipsionan a pone kapatasnan riba nan pa afligí nan ku trabou pisá. I nan a traha pa Farao statnan di depósito, Piton i Ramesés."
1,12,"Ma mas nan tabata afligí nan, mas nan tabata multipliká i mas nan tabata plama, asina ku e egipsionan tabata teme e yunan di Israel."
1,13,"I e egipsionan tabata obligá e yunan di Israel pa traha rigorosamente;"
1,14,"i nan tabata amargá nan bida ku trabou pisá di trahamentu ku klei i klenku i ku tur sorto di trabou den kunuku, tur e trabou ku rigorosamente nan tabata imponé riba nan."
1,15,"E ora ei rei di Egipto a papia ku e parteranan hebreo, di kualnan esun tabata yama Sifra i e otro Púa;"
1,16,"i el a bisa: \"Ora boso ta yuda e muhénan hebreo haña yu i boso ta mira nan riba banki di parto, e ora ei si ta yu hòmber, boso mester mat'é, ma si ta yu muhé, e mester keda na bida.\""
1,17,"Ma e parteranan tabata teme Dios i no tabata hasi manera rei di Egipto a ordená nan, ma a laga e mucha hòmbernan keda na bida."
1,18,"Pesei rei di Egipto a manda yama e parteranan i a bisa nan: \"Pakiko boso a hasi e kos aki i a laga e mucha hòmbernan keda na bida?\""
1,19,"I e parteranan a bisa Farao: \"Pasobra e muhénan hebreo no ta manera e muhénan egipsio; nan ta balente, i nan ta duna lus promé ku partera yega serka nan.\""
1,20,"Asina Dios a trata bon ku e parteranan, i e pueblo a multipliká bira masha poderoso."
1,21,"I a sosodé ku pasobra e parteranan tabata teme Dios, El a duna nan un famia."
1,22,"E ora ei Farao a ordená henter su pueblo, bisando: \"Tur yu hòmber ku nase boso mester tira den Neil, i tur yu muhé boso mester laga keda na bida.\""
2,1,"Awor un hòmber di kas di Leví a kasa ku un yu muhé di Leví."
2,2,"I e muhé a sali na estado i a haña un yu hòmber; i ora ku el a mira ku e yu tabata bunita, el a skond'é tres luna largu."
2,3,"Ma ora ku e no por a skond'é mas, el a kohe un makutu di rit i a klafati'é ku asfalt i breu. E ora ei el a pone e yu aden i a pon'é meimei di e richinan kantu di Neil."
2,4,"I su ruman muhé tabata pará na un distansia pa wak kiko lo a bai pasa kuné."
2,5,"E ora ei yu muhé di Farao a bin pa baña den Neil. I su sirbientenan tabata kana kantu di Neil; i el a mira e makutu meimei di e richinan i a manda su sirbiente bai koh'é."
2,6,"Ora ku el a habrié, el a mira e mucha, i at'e mucha tabata yora. I el a haña duele di djé i a bisa: \"Esaki ta un di e muchanan hebreo.\""
2,7,"E ora ei e mucha su ruman muhé a bisa yu muhé di Farao: \"Bo kier mi bai yama un menchi pa bo serka e muhénan hebreo, pa e kria e yu na pechu pa bo?\""
2,8,"I yu muhé di Farao a bis'é: \"Sí, bai.\" Asina e mucha muhé a bai yama mama di e mucha."
2,9,"E ora ei yu muhé di Farao a bis'é: \"Tuma e yu aki, kri'é na pechu pa mi i lo mi dunabo bo pago.\" Asina e muhé a tuma e mucha i a kri'é."
2,10,"I e mucha a krese bira grandi, i el a hib'é pa yu muhé di Farao i el a bira su yu. I el a dun'é e nòmber Moisés i a bisa: \"Pasobra mi a sak'é for di awa.\""
2,11,"Awor a sosodé ku tempu Moisés a krese bira grandi, el a sali bai serka su rumannan i a mira nan trabou pisá; i el a mira un egipsio ta bati un hebreo, un di su rumannan."
2,12,"I el a wak pariba, wak pabou, i ora ku el a mira ku no tabatin ningun hende eibanda, el a dal e egipsio mata i a skond'é den santu."
2,13,"I su manisé el a sali bai, i mira, dos hebreo tabata bringa ku otro; i el a bisa esun ku tabatin falta: \"Pakiko bo ta dal bo kompañero?\""
2,14,"Ma el a bisa: \"Ta ken a hasibo prens òf hues riba nos? Bo tin idea di matami manera bo a mata e egipsio?\" E ora ei Moisés a haña miedu i a bisa: \"E asunto aki sigur a sali na kla.\""
2,15,"Ora Farao a tende di e asunto aki, el a trata di mata Moisés. Ma Moisés a hui bai for di presensia di Farao i a bai biba na tera di Madian; i el a kai sinta banda di un pos."
2,16,"Awor e saserdote di Madian tabatin shete yu muhé; i nan a bin pa saka awa i a yena e bakinan pa duna e karnénan di nan tata awa."
2,17,"E ora ei e wardadónan di karné a bin i a kore ku nan, ma Moisés a lanta i a yuda nan i a duna nan karnénan awa."
2,18,"Ora ku e mucha muhénan a yega serka nan tata Reuel, el a bisa: \"Di kon boso a bin asina lihé awe?\""
2,19,"I nan a bisa: \"Un egipsio a libra nos for di man di e wardadónan di karné; tambe el a saka awa pa nos i a duna e karnénan awa.\""
2,20,"I el a bisa su yu muhénan: \"Unda e ta anto? Pakiko boso a laga e hòmber ked'atras? Invit'é pa bin kome.\""
2,21,"I Moisés tabata dispuesto pa keda biba serka e hòmber, i el a duna Moisés su yu muhé Séfora."
2,22,"I Séfora a duna lus na un yu hòmber i Moisés a dun'é e nòmber Gerson, pasobra el a bisa: \"Mi a bira un stranhero na un tera straño.\""
2,23,"Awor a sosodé ku den kurso di e temporada largu ei rei di Egipto a muri. I e yunan di Israel tabata suspirá den nan mes pa motibu di sklabitut, i nan tabata sklama; i nan sklamashon pa yudansa pa motibu di sklabitut a subi yega serka Dios."
2,24,"Asina Dios a tende nan kehamentu, i Dios a kòrda riba Su aliansa ku Abraham, Isaak i Jakòb."
2,25,"I Dios a mira e yunan di Israel i Dios a tene kuenta ku nan situashon."
3,1,"Awor Moisés tabata pastoriá e karnénan di su suegro Jetro, saserdote di Madian; i el a hiba e karnénan na e parti pabou di desierto i a yega Horèb, e seru di Dios."
3,2,"I e Angel di SEÑOR a paresé na djé den un kandela tur na flam for di meimei di un mata; i el a wak, i mira, e mata tabata tur na kandela; sinembargo, e mata no a kima kaba na nada."
3,3,"E ora ei Moisés a bisa: \"Lagami bira bai wak e bista maraviyoso aki, pakiko e mata no a kima.\""
3,4,"Ora SEÑOR a mira ku el a bira bai wak, Dios a yam'é for di meimei di e mata i a bisa: \"Moisés, Moisés!\" I el a bisa: \"At'ami aki.\""
3,5,"E ora ei Dios a bisa: \"No yega serka di e lugá aki; kita bo sandalia for di bo pia, pasobra e lugá ku bo ta pará ariba ta suela santu.\""
3,6,"Tambe El a bisa: \"Ami ta e Dios di bo tata, e Dios di Abraham, e Dios di Isaak i e Dios di Jakòb.\" E ora ei Moisés a tapa su kara, pasobra e tabatin miedu di wak Dios."
3,7,"I SEÑOR a bisa: \"Siguramente Mi a mira e aflikshon di Mi pueblo ku ta na Egipto, i a tende nan sklamashon pa motibu di nan kapatasnan, pasobra Mi ta konsiente di nan sufrimentunan."
3,8,"Pesei Mi a baha bin pa libra nan for di man di e egipsionan i pa saka nan for di e tera ei hiba na un tera bon i grandi, na un tera ku tin lechi i miel na abundansia, na e lugá di e kananeo, e heteo, e amoreo, e ferezeo, e heveo i e jebuseo."
3,9,"I awor, ata e sklamashon di e yunan di Israel a yega na Mi; i tambe Mi a mira e opreshon ku e egipsionan ta oprimí nan kuné."
3,10,"Pesei, bin awor i lo Mi mandabo serka Farao pa bo saka Mi pueblo, e yunan di Israel, for di Egipto.\""
3,11,"Ma Moisés a bisa Dios: \"Ta ken mi ta pa mi lo a bai serka Farao i saka e yunan di Israel for di Egipto?\""
3,12,"I El a bisa: \"Lo Mi ta ku bo i esaki lo ta e señal pa bo, ku ta Ami a mandabo: ora bo a kaba di saka e pueblo for di Egipto, boso lo sirbi Dios riba e seru aki.\""
3,13,"E ora ei Moisés a bisa Dios: \"Mira, mi ta bai serka e yunan di Israel i lo mi bisa nan: 'E Dios di boso tatanan a mandami serka boso.' I si nan puntrami: 'Kon ta Su nòmber?'--kiko lo mi kontestá nan?\""
3,14,"I Dios a bisa Moisés: \"AMI TA ESUN KU MI TA\"; i El a bisa: \"Asina bo mester bisa e yunan di Israel: 'AMI TA a mandami serka boso.'\""
3,15,"Ademas, Dios a bisa Moisés: \"Bisa e yunan di Israel: 'SEÑOR, e Dios di boso tatanan, e Dios di Abraham, e Dios di Isaak i e Dios di Jakòb, a mandami serka boso.' Esaki ta Mi nòmber pa semper, i esaki ta Mi nòmber konmemorativo di generashon pa generashon."
3,16,"\"Bai i reuní e ansianonan di Israel i bisa nan: 'SEÑOR, e Dios di boso tatanan, e Dios di Abraham, Isaak i Jakòb, a paresé na mi, bisando: \"Di bèrdat Mi a bishitá boso i a mira loke nan a hasi ku boso na Egipto."
3,17,"I Mi a bisa ku lo Mi saka boso for di e aflikshon di Egipto, hiba boso na tera di e kananeo, e heteo, e amoreo, e ferezeo, e heveo i e jebuseo, na un tera ku tin lechi i miel na abundansia.\"'"
3,18,"\"I nan lo tende na loke bo ta bisa; i abo, huntu ku e ansianonan di Israel, mester bai serka rei di Egipto i bis'é: 'SEÑOR, e Dios di e hebreonan, a kontra ku nos. Awor anto, pa fabor, laga nos hasi un biahe di tres dia den desierto, pa nos ofresé sakrifisio na SEÑOR nos Dios.'"
3,19,"Ma Mi sa ku rei di Egipto lo no pèrmití boso bai, si no ta pa medio di un man poderoso."
3,20,"Pesei lo Mi saka Mi man i dal Egipto ku tur Mi milagernan ku lo Mi hasi den djé; i despues di esei e lo laga boso bai."
3,21,"\"I lo Mi duna e pueblo aki grasia den bista di e egipsionan, i lo sosodé ku ora boso sali, boso lo no sali man bashí."
3,22,"Ma tur muhé mester pidi su bisiña i e muhé ku ta biba den su kas, artíkulonan di plata i artíkulonan di oro, i paña; i boso lo bisti boso yu hòmbernan i yu muhénan ku nan. Asina boso lo plùnder e egipsionan.\""
4,1,"E ora ei Moisés a kontestá i a bisa: \"Suponé ku nan no kier keremi, ni tende na loke mi ta bisa. Suponé ku nan bisa: 'SEÑOR no a paresé na bo.'\""
4,2,"I SEÑOR a bis'é: \"Kiko bo tin den bo man ei?\" I el a bisa: \"Un bara.\""
4,3,"Anto Dios a bisa: \"Bent'é abou na suela.\" I Moisés a bent'é abou na suela i el a bira un kolebra, i Moisés a hui p'é."
4,4,"Ma SEÑOR a bisa Moisés: \"Saka bo man gar'é na su rabu\" (asina Moisés a saka su man gar'é, i e kolebra a bira un bara den su man)"
4,5,"\"pa nan kere ku SEÑOR, e Dios di nan tatanan, e Dios di Abraham, e Dios di Isaak i e Dios di Jakòb, a paresé na bo.\""
4,6,"Ademas, SEÑOR a bis'é: \"Awor hinka bo man den bo bus.\" I Moisés a hinka su man den su bus, i ora ku el a sak'é, ata su man tabata leproso manera sneu."
4,7,"I El a bisa: \"Hinka bo man den bo bus atrobe.\" I el a bolbe hinka su man den su bus, i ora ku el a sak'é for di su bus, ata su man a bolbe bira manera e restu di su karni."
4,8,"\"I lo sosodé ku si nan no kier kerebo ni tende na e testimonio di e promé señal, nan lo kere e testimonio di e di dos señal."
4,9,"Ma lo t'asina ku si nan no kier kere e dos señalnan aki tampoko, ni tende na loke bo ta bisa, e ora ei bo mester saka poko awa for di Neil bash'é riba tera seku, i e awa ku bo saka for di Neil lo bira sanger riba e tera seku.\""
4,10,"E ora ei Moisés a bisa SEÑOR: \"Pa fabor, Señor, nunka mi no tabata un hende elokuente, ni antes, ni desde ku Bo a papia ku Bo sirbidó, pasobra mi no por papia bon i mi lenga ta pisá.\""
4,11,"I SEÑOR a bis'é: \"Ta ken a traha boka di hende? Ta ken a traha e mudo, òf e sordo, òf esun ku ta mira òf e siegu? No ta Ami, SEÑOR?"
4,12,"Bai awor anto, i Ami, sí Ami, lo ta ku bo boka i lo siñabo kiko bo mester bisa.\""
4,13,"Ma Moisés a bisa: \"Pa fabor, Señor, manda e mensahe pa medio di esun ku Abo kier manda.\""
4,14,"E ora ei rabia di SEÑOR a kima kontra Moisés i El a bisa: \"E levita Aaron no ta bo ruman? Mi sa ku e por papia bon. Ademas, at'é ta sali bin kontrabo; ora ku e mirabo, e lo ta kontentu den su kurason."
4,15,"I abo mester papia kuné i pone e palabranan den su boka; i Ami, sí Ami, lo ta ku bo boka i ku su boka, i lo Mi siña boso kiko boso mester hasi."
4,16,"Ademas, e lo papia ku e pueblo pa bo; i lo sosodé ku e lo ta manera un boka pa bo, i abo lo ta manera Dios p'é."
4,17,"I bo mester kohe e bara aki den bo man, ku kual bo ta hasi e señalnan.\""
4,18,"E ora ei Moisés a bolbe bai serka su suegro Jetro i a bis'é: \"Pa fabor, lagami bai, pa mi bolbe serka mi rumannan ku ta na Egipto i mira si nan ta na bida ainda.\" I Jetro a bisa Moisés: \"Bai na pas.\""
4,19,"Awor na Madian SEÑOR a bisa Moisés: \"Bai Egipto bèk, pasobra tur e hòmbernan ku tabata buskabo pa mata a muri.\""
4,20,"E ora ei Moisés a tuma su esposa i su yu hòmbernan i a pone nan riba buriku, i a bolbe pa tera di Egipto. Tambe Moisés a kohe e bara di Dios den su man."
4,21,"I SEÑOR a bisa Moisés: \"Ora bo bai bèk Egipto, mira pa bo hasi dilanti di Farao tur e maraviyanan ku Mi a pone den bo man; ma Ami lo hasi su kurason duru, asina ku e lo no laga e pueblo bai."
4,22,"E ora ei lo bo bisa Farao: 'Asina SEÑOR ta bisa: \"Israel ta Mi yu hòmber, Mi primogénito."
4,23,"Pesei Mi a bisabo: 'Laga Mi yu hòmber bai, pa e sirbiMi'; ma bo a nenga di lagu'é bai. Mira, lo Mi mata bo yu hòmber, bo primogénito.\"'\""
4,24,"Awor a sosodé ku na kaminda, na e posada, SEÑOR a kontra kuné i a busk'é pa mata."
4,25,"E ora ei Séfora a kohe un kuchú di piedra i a kòrta prepusio di su yu hòmber kit'afó, i a tir'é na pia di Moisés i a bisa: \"Di bèrdat, bo ta un brùidehòm di sanger pa mi.\""
4,26,"I El a lagu'é bai. E ora ei Séfora a bisa: \"Bo ta un brùidehòm di sanger\"--pa motibu di e sirkumsishon."
4,27,"Awor SEÑOR a bisa Aaron: \"Bai kontra ku Moisés den desierto.\" Asina el a bai i a kontra kuné na e seru di Dios i el a sunch'é."
4,28,"I Moisés a konta Aaron tur e palabranan di SEÑOR ku kualnan El a mand'é, i tur e señalnan ku El a orden'é pa hasi."
4,29,"E ora ei Moisés i Aaron a bai i a reuní tur e ansianonan di e yunan di Israel;"
4,30,"i Aaron a papia tur e palabranan ku SEÑOR a papia ku Moisés. Despues el a hasi e señalnan den bista di e pueblo."
4,31,"I e pueblo a kere; i ora nan a tende ku SEÑOR a bishitá e yunan di Israel i ku El a mira nan aflikshon, nan a bùig te na suela i a adorá."
5,1,"I despues Moisés i Aaron a bai bisa Farao: \"Asina SEÑOR, e Dios di Israel, ta bisa: 'Laga Mi pueblo bai pa nan tene un fiesta pa Mi den desierto.'\""
5,2,"Ma Farao a bisa: \"Ta ken ta SEÑOR ku mi mester obedesé Su bos i laga Israel bai? Mi no konosé SEÑOR, i lo mi no laga Israel bai tampoko.\""
5,3,"E ora ei nan a bisa: \"E Dios di e hebreonan a kontra ku nos. Pa fabor, laga nos hasi un biahe di tres dia den desierto, pa nos ofresé sakrifisio na SEÑOR nos Dios, pa E no afligí nos ku pèst òf ku spada.\""
5,4,"Ma rei di Egipto a bisa nan: \"Moisés i Aaron, pakiko boso ta stroba e hendenan di traha? Boso bai hasi boso trabou!\""
5,5,"I Farao a bolbe bisa: \"Mira, e hendenan di e tera ta hopi awor, i boso kier stòp nan di traha!\""
5,6,"Asina riba e mesun dia ei Farao a ordená e kapatasnan ku ta riba e pueblo i nan formannan, bisando:"
5,7,"\"Boso no mester duna e pueblo yerba seku mas pa traha klenku kuné, manera promé; laga nan mes bai kohe yerba seku."
5,8,"Ma tòg boso mester pone nan traha e mesun kantidat di klenku ku nan tabata traha promé; boso no mag redusí esaki di ningun manera. Pasobra ta floho nan ta, pesei nan ta grita: 'Laga nos bai ofresé sakrifisio na nos Dios.'"
5,9,"Laga e trabou ta mas pisá pa e hòmbernan, i laga nan okupá nan mes kuné, pa nan no paga atenshon na palabra di mentira.\""
5,10,"Asina e kapatasnan di e pueblo i nan formannan a sali bai papia ku e pueblo, bisando: \"Asina Farao ta bisa: 'Mi no ta bai duna boso yerba seku mas."
5,11,"Boso mes bai buska yerba seku kaminda boso por haña, ma no ta wòrdu redusí nada di boso trabou.'\""
5,12,"Asina e pueblo a plama bai dor di henter tera di Egipto pa kohe stòmpi di palu di mainshi na lugá di yerba seku."
5,13,"I e kapatasnan tabata pone preshon riba nan, bisando: \"Kaba ku boso trabou, e kantidat di kada dia, meskos ku ora boso tabatin yerba seku.\""
5,14,"Ademas, nan tabata bati e formannan di e yunan di Israel ku e kapatasnan di Farao a pone riba nan, i nan tabata puntra nan: \"Pakiko ni ayera ni awe boso no a kumpli ku boso tarea di traha klenku manera promé?\""
5,15,"E ora ei e formannan di e yunan di Israel a bin i a sklama na Farao, bisando: \"Pakiko bo ta trata asina ku bo sirbidónan?"
5,16,"Bo sirbidónan no ta haña yerba seku mas, tòg nan ta sigui bisa nos: 'Traha klenku!' I mira, nan ta bati bo sirbidónan, ma ta falta di bo mes pueblo.\""
5,17,"Ma el a bisa nan: \"Boso ta floho, masha floho mes; pesei boso ta bisa: 'Laga nos bai ofresé sakrifisio na SEÑOR.'"
5,18,"Awor, ban mira, bai traha; boso no ta haña yerba seku, ma tòg boso mester entregá e mesun kantidat di klenku.\""
5,19,"I e formannan di e yunan di Israel a mira ku nan tabata den problema, pasobra nan a bisa nan: \"Boso no mag redusí e kantidat di klenku di kada dia.\""
5,20,"Ora nan a sali for di den presensia di Farao, nan a topa Moisés i Aaron, kendenan tabata para warda nan."
5,21,"I nan a bisa nan: \"Ku SEÑOR mira i huzga boso, pasobra boso a hasi nos un abominashon den bista di Farao i den bista di su sirbidónan dor di pone un spada den nan man pa mata nos.\""
5,22,"E ora ei Moisés a bolbe serka SEÑOR i a bisa: \"O Señor, pakiko Bo a trata e pueblo aki asina malu? Pakiko Bo a mandami?"
5,23,"For di dia ku mi a bai serka Farao pa papia den Bo nòmber, el a trata e pueblo aki masha malu mes, i Abo no a libra Bo pueblo ni un ora so.\""
6,1,"E ora ei SEÑOR a bisa Moisés: \"Awor lo bo mira kiko Mi ta bai hasi ku Farao; pasobra pa motibu di un man poderoso e lo laga nan bai, i pa motibu di un man poderoso e lo kore ku nan for di su tera.\""
6,2,"Dios a sigui papia ku Moisés i a bis'é: \"Ami ta SEÑOR;"
6,3,"i Mi a paresé na Abraham, Isaak i Jakòb komo Dios Todopoderoso, ma ku Mi nòmber, SEÑOR, Mi no a hasi Mi mes konosí na nan."
6,4,"I tambe Mi a stablesé Mi aliansa ku nan, pa duna nan tera di Kanaan, e tera kaminda nan a keda biba pa un tempu."
6,5,"I ademas, Mi a tende e kehamentu di e yunan di Israel, pasobra e egipsionan ta tene nan bou di sklabitut; i Mi a kòrda riba Mi aliansa."
6,6,"\"Pesei, bisa e yunan di Israel: 'Ami ta SEÑOR, i Ami lo saka boso for di bou di e karganan di e egipsionan, i lo Mi libra boso for di nan sklabitut. Tambe lo Mi redimí boso ku un brasa ekstendí i ku huisionan pisá."
6,7,"I lo Mi tuma boso komo Mi pueblo, i lo Mi ta boso Dios; i boso lo sa ku Ami ta SEÑOR boso Dios, Kende a saka boso for di bou di e karganan di e egipsionan."
6,8,"I lo Mi hiba boso na e tera ku Mi a hura di duna Abraham, Isaak i Jakòb, i lo Mi duna boso esaki komo un erensia; Ami ta SEÑOR.'\""
6,9,"Di e manera aki Moisés a papia ku e yunan di Israel, ma nan no a skucha Moisés pa motibu di falta di ánimo i pa motibu di sklabitut kruel."
6,10,"Awor SEÑOR a papia ku Moisés, bisando:"
6,11,"\"Bai bisa Farao, rei di Egipto, pa laga e yunan di Israel sali for di su tera.\""
6,12,"Ma Moisés a papia dilanti di SEÑOR, bisando: \"Mira, e yunan di Israel no a skuchami. Kon anto Farao lo skuchami, siendo ku mi no ta papia bon?\""
6,13,"E ora ei SEÑOR a papia ku Moisés i ku Aaron, i a duna nan un òrdu pa e yunan di Israel i pa Farao, rei di Egipto, pa saka e yunan di Israel for di tera di Egipto."
6,14,"Esakinan ta e kabesnan di e kasnan di nan tatanan. E yu hòmbernan di Ruben, Israel su primogénito, tabata Hanok i Palú, Hezron i Karmi; esakinan ta e famianan di Ruben."
6,15,"I e yu hòmbernan di Simeon tabata Jemuel, Jamin, Ohad, Jakin, Zohar i Saul, yu hòmber di un muhé kananeo; esakinan ta e famianan di Simeon."
6,16,"I esakinan ta e nòmbernan di e yu hòmbernan di Leví segun nan generashonnan: Gerson, Koat i Merari; i Leví a biba shent'i trint'i shete aña."
6,17,"E yu hòmbernan di Gerson tabata Libni i Simei, segun nan famianan."
6,18,"I e yu hòmbernan di Koat tabata Amram, Izhar, Hebròn i Uziel; i Koat a biba shent'i trint'i tres aña."
6,19,"I e yu hòmbernan di Merari tabata Mahli i Musi. Esakinan ta e famianan di e levitanan segun nan generashonnan."
6,20,"I Amram a kasa ku Jokabed, ruman muhé di su tata, i Jokabed a haña Aaron i Moisés p'é; i Amram a biba shent'i trint'i shete aña."
6,21,"I e yu hòmbernan di Izhar tabata Koré, Nefeg i Zikri."
6,22,"I e yu hòmbernan di Uziel tabata Misael, Elzafan i Sitri."
6,23,"Aaron a kasa ku Eliseba, yu muhé di Aminadab, ruman muhé di Nason; i Eliseba a haña Nadab i Abiú, Eleazar i Itamar p'é."
6,24,"I e yu hòmbernan di Koré tabata Asir, Elkana i Abiasaf; esakinan ta e famianan di e koreitanan."
6,25,"I Eleazar, yu hòmber di Aaron, a kasa ku un di e yu muhénan di Putiel, i el a haña Finees p'é. Esakinan ta e kabesnan di e kasnan di e tatanan di e levitanan segun nan famianan."
6,26,"Ta ku e mesun Aaron i Moisés aki SEÑOR a papia, bisando: \"Saka e yunan di Israel for di tera di Egipto segun nan ehérsitonan.\""
6,27,"Esakinan ta esnan ku a papia ku Farao, rei di Egipto, pa saka e yunan di Israel for di Egipto; ta e mesun Moisés i Aaron."
6,28,"Awor a sosodé ku dia SEÑOR a papia ku Moisés na tera di Egipto,"
6,29,"SEÑOR a papia ku Moisés, bisando: \"Ami ta SEÑOR. Bisa Farao, rei di Egipto, tur loke Mi bisabo.\""
6,30,"Ma Moisés a bisa dilanti di SEÑOR: \"Mira, mi no ta papia bon; kon anto Farao lo skuchami?\""
7,1,"E ora ei SEÑOR a bisa Moisés: \"Mira, Mi ta hasibo manera Dios pa Farao, i bo ruman Aaron lo ta bo profeta."
7,2,"Bo mester papia tur loke Mi ordenábo, i bo ruman Aaron mester papia ku Farao pa e laga e yunan di Israel sali for di su tera."
7,3,"Ma lo Mi hasi Farao su kurason duru pa Mi multipliká Mi señalnan i Mi maraviyanan na tera di Egipto."
7,4,"Ora Farao no kier skuchabo, lo Mi pone Mi man riba Egipto i saka Mi ehérsitonan, Mi pueblo, e yunan di Israel, for di tera di Egipto pa medio di huisionan pisá."
7,5,"I e egipsionan lo sa ku ta Ami ta SEÑOR, ora Mi ekstendé Mi man riba Egipto i saka e yunan di Israel for di meimei di nan.\""
7,6,"Asina Moisés i Aaron a hasi; manera SEÑOR a ordená nan, asina nan a hasi."
7,7,"I Moisés tabatin ochenta aña i Aaron ochent'i tres, dia ku nan a papia ku Farao."
7,8,"Awor SEÑOR a papia ku Moisés i Aaron, bisando:"
7,9,"\"Ora Farao papia ku boso, bisando: 'Hasi un milager,' e ora ei bo mester bisa Aaron: 'Kohe bo bara i bent'é abou na suela dilanti di Farao pa e bira kolebra.'\""
7,10,"Asina Moisés i Aaron a yega serka Farao i nan a hasi meskos ku SEÑOR a ordená; i Aaron a benta su bara abou na suela dilanti di Farao i su sirbidónan, i esaki a bira kolebra."
7,11,"E ora ei Farao tambe a manda yama e sabionan i e hasidónan di bruha, i nan tambe, esta e magonan di Egipto, ku nan trikinan mágiko, a hasi meskos."
7,12,"Pasobra kada un a benta su bara abou na suela i nan a bira kolebra. Ma e bara di Aaron a guli nan baranan."
7,13,"Sinembargo, Farao su kurason a keda duru i e no a skucha nan, manera SEÑOR a bisa."
7,14,"E ora ei SEÑOR a bisa Moisés: \"Farao su kurason ta duru; e ta nenga di laga e pueblo bai."
7,15,"Bai serka Farao mainta ora ku e ta sali bai na e awa, i para ward'é kantu di Neil, i tene e bara, ku a bira kolebra, den bo man."
7,16,"I bis'é: 'SEÑOR, e Dios di e hebreonan, a mandami serka bo, bisando: \"Laga Mi pueblo bai pa nan sirbiMi den desierto. Ma mira, te awor bo no a skucha.\""
7,17,"Asina SEÑOR ta bisa: \"Dor di esaki lo bo sa ku ta Ami ta SEÑOR: mira, lo mi bati ku e bara ku ta den mi man riba e awa ku tin den Neil, i esaki lo bira sanger."
7,18,"E piskánan den Neil lo muri, i Neil lo hole malu; i e egipsionan lo no por bebe e awa di Neil.\"'\""
7,19,"E ora ei SEÑOR a bisa Moisés: \"Bisa Aaron: 'Kohe bo bara i ekstendé bo man ofer di e awanan di Egipto, ofer di nan riunan, ofer di nan kanalnan, ofer di nan plasnan di awa i ofer di tur nan bakinan di awa, pa nan bira sanger; i lo tin sanger tur kaminda na tera di Egipto, tantu den e artíkulonan-di-uzo trahá di palu komo den esnan trahá di piedra.'\""
7,20,"Asina Moisés i Aaron a hasi manera SEÑOR a ordená. I el a lanta e bara i a dal riba e awa ku tabatin den Neil, den bista di Farao i den bista di su sirbidónan, i tur e awa ku tabatin den Neil a bira sanger."
7,21,"I e piskánan ku tabatin den Neil a muri, i Neil tabata hole malu, asina ku e egipsionan no por a bebe awa for di Neil. I tabatin sanger tur kaminda na tera di Egipto."
7,22,"Ma e magonan di Egipto a hasi meskos ku nan trikinan mágiko; i Farao su kurason a keda duru i e no a skucha nan, manera SEÑOR a bisa."
7,23,"Anto Farao a bira bai den su kas sin preokupá pa esaki tampoko."
7,24,"Asina e egipsionan tur a koba tur rònt di Neil pa buska awa pa bebe, pasobra nan no por a bebe e awa di Neil."
7,25,"I shete dia a pasa despues ku SEÑOR a dal Neil."
8,1,"E ora ei SEÑOR a bisa Moisés: \"Bai serka Farao i bis'é: 'Asina SEÑOR ta bisa: \"Laga Mi pueblo bai pa nan sirbiMi."
8,2,"Ma si bo nenga di laga nan bai, mira, lo Mi afligí henter bo teritorio ku dori."
8,3,"I Neil lo ta yen-yen di dori ku lo sali bai den bo kas, den bo kamber di drumi, riba bo kama, den e kasnan di bo sirbidónan, riba bo pueblo, den bo fòrnunan i den bo kòmchinan-pa-traha-mansa."
8,4,"Asina e dorinan lo sali bin riba bo, riba bo pueblo i riba tur bo sirbidónan.\"'\""
8,5,"E ora ei SEÑOR a bisa Moisés: \"Bisa Aaron: 'Ekstendé bo man ku bo bara ofer di e riunan, ofer di e kanalnan i ofer di e plasnan di awa, i hasi dori sali bin riba tera di Egipto.'\""
8,6,"Asina Aaron a ekstendé su man ofer di e awanan di Egipto, i e dorinan a sali i a tapa tera di Egipto."
8,7,"I e magonan a hasi meskos ku nan trikinan mágiko, i nan a hasi dori sali bin riba tera di Egipto."
8,8,"E ora ei Farao a manda yama Moisés i Aaron i a bisa: \"Roga SEÑOR pa E kita e dorinan for di mi i for di mi pueblo; i lo mi laga e pueblo bai pa nan ofresé sakrifisio na SEÑOR.\""
8,9,"I Moisés a bisa Farao: \"E onor ta na bo pa bisami ki dia mi tin di roga pa bo, pa bo sirbidónan i pa bo pueblo, pa e dorinan wòrdu destruí for di bo i for di bo kasnan, pa nan keda den Neil so.\""
8,10,"E ora ei el a bisa: \"Mañan.\" Pesei Moisés a bisa: \"Ku sosodé konforme bo palabra, pa bo sa ku no tin ni un manera SEÑOR nos Dios."
8,11,"I e dorinan lo bai for di bo, for di bo kasnan, for di bo sirbidónan i for di bo pueblo; nan lo keda den Neil so.\""
8,12,"E ora ei Moisés i Aaron a bai for di presensia di Farao, i Moisés a sklama na SEÑOR tokante di e dorinan ku El a pone kontra Farao."
8,13,"I SEÑOR a hasi konforme e palabra di Moisés, i e dorinan a muri bai for di e kasnan, for di e plenchinan i for di e kunukunan."
8,14,"Anto nan a hala e dorinan pone na monton, i e tera tabata hole malu."
8,15,"Ma ora Farao a mira ku tabatin alivio, el a hasi su kurason duru i no a skucha nan, manera SEÑOR a bisa."
8,16,"E ora ei SEÑOR a bisa Moisés: \"Bisa Aaron: 'Saka bo bara i dal e stòf di tera, pa esei bira pieu den henter tera di Egipto.'\""
8,17,"I asina nan a hasi; i Aaron a saka su man ku su bara den su man i a dal e stòf di tera, i tabatin pieu riba hende i bestia. Tur e stòf di tera a bira pieu den henter tera di Egipto."
8,18,"I e magonan a trata di produsí pieu ku nan trikinan mágiko, ma nan no tabata por; asina tabatin pieu riba hende i bestia."
8,19,"E ora ei e magonan a bisa Farao: \"Esaki ta e dede di Dios.\" Ma Farao su kurason a keda duru i e no a skucha nan, manera SEÑOR a bisa."
8,20,"Awor SEÑOR a bisa Moisés: \"Lanta mainta tempran i presentá bo mes dilanti di Farao ora ku e ta sali bai na e awa, i bis'é: 'Asina SEÑOR ta bisa: \"Laga Mi pueblo bai, pa nan sirbiMi."
8,21,"Pasobra si bo no kier laga Mi pueblo bai, mira, lo Mi manda muska na kantidat riba bo, riba bo sirbidónan, riba bo pueblo i den bo kasnan; i e kasnan di e egipsionan lo ta yen-yen di muska, i tambe e suela ku nan ta biba ariba."
8,22,"\"Ma e dia ei lo Mi separá tera di Gosen, kaminda Mi pueblo ta biba, asina ku lo no tin muska mas ayanan, pa bo sa ku Ami, SEÑOR, ta meimei di e tera."
8,23,"I lo Mi pone un divishon entre Mi pueblo i bo pueblo. Mañan e señal aki lo sosodé.\"'\""
8,24,"Anto asina SEÑOR a hasi. A bai muska na kantidat den e kas di Farao i den e kasnan di su sirbidónan, i e tera a keda ruiná pa motibu di e muskanan na henter tera di Egipto."
8,25,"E ora ei Farao a manda yama Moisés i Aaron i a bisa: \"Bai, ofresé sakrifisio na boso Dios den e tera aki.\""
8,26,"I Moisés a bisa: \"No ta korekto pa hasi asina, pasobra nos lo ofresé komo sakrifisio na SEÑOR nos Dios loke ta un abominashon pa e egipsionan. Si nos ofresé komo sakrifisio loke ta un abominashon den bista di e egipsionan, nan lo no piedra nos?"
8,27,"Nos mester hasi un biahe di tres dia den desierto i ofresé sakrifisio na SEÑOR nos Dios, manera E ta ordená nos.\""
8,28,"I Farao a bisa: \"Mi ta laga boso bai, pa boso ofresé sakrifisio na SEÑOR boso Dios den desierto, kontal ku boso no bai muchu leu. Hasi súplika pa mi.\""
8,29,"E ora ei Moisés a bisa: \"Mira, mi ta bai for di bo presensia i lo mi hasi súplika na SEÑOR pa mañan e muskanan kita for di Farao, for di su sirbidónan i for di su pueblo; kontal ku Farao no trata ku engaño atrobe dor di no laga e pueblo bai ofresé sakrifisio na SEÑOR.\""
8,30,"Asina Moisés a bai laga Farao i a hasi súplika na SEÑOR."
8,31,"I SEÑOR a hasi manera Moisés a pidi i a kita e muskanan for di Farao, for di su sirbidónan i for di su pueblo; no a keda ni ún."
8,32,"Ma e biaha aki tambe Farao a hasi su kurason duru i e no a laga e pueblo bai."
9,1,"E ora ei SEÑOR a bisa Moisés: \"Bai serka Farao i bis'é: 'Asina SEÑOR, e Dios di e hebreonan, ta bisa: \"Laga Mi pueblo bai pa nan sirbiMi."
9,2,"Pasobra si bo nenga di laga nan bai i sigui tene nan,"
9,3,"mira, e man di SEÑOR lo bin ku un plaga masha pisá riba bo bestianan di kria ku ta den kunuku, riba e kabainan, riba e burikunan, riba e kamelnan, riba e bakanan i riba e bestianan chikitu."
9,4,"Ma SEÑOR lo hasi distinshon entre e bestianan di kria di Israel i e bestianan di kria di Egipto, asina ku nada di loke ta pertenesé na e yunan di Israel lo no muri.\"'\""
9,5,"I SEÑOR a pone un tempu fiho, bisando: \"Mañan SEÑOR lo hasi e kos aki den e tera.\""
9,6,"Asina ku su manisé SEÑOR a hasi e kos aki i tur e bestianan di kria di Egipto a muri; ma di e bestianan di kria di e yunan di Israel ni ún no a muri."
9,7,"I Farao a manda investigá, i mira, ni sikiera ún di e bestianan di kria di Israel no a muri. Ma Farao su kurason a keda duru i e no a laga e pueblo bai."
9,8,"E ora ei SEÑOR a bisa Moisés i Aaron: \"Kohe pa boso mes mannan yen di chemené for di un fòrnu di klei, i laga Moisés tira esaki den laira den bista di Farao."
9,9,"I esaki lo bira stòf fini den henter tera di Egipto, i lo bira blufein ku ta habri na herida riba hende i bestia den henter tera di Egipto.\""
9,10,"Pesei nan a kohe chemené for di un fòrnu di klei i a bai para dilanti di Farao; i Moisés a tira esaki den laira i el a bira blufein ku ta habri na herida riba hende i bestia."
9,11,"I e magonan no por a para dilanti di Moisés pa motibu di e blufeinnan, pasobra tantu e magonan komo tur e egipsionan tabata tur na blufein."
9,12,"Anto SEÑOR a hasi Farao su kurason duru, i Farao no a skucha nan, meskos ku SEÑOR a bisa Moisés."
9,13,"E ora ei SEÑOR a bisa Moisés: \"Lanta mainta tempran i bai para dilanti di Farao i bis'é: 'Asina SEÑOR, e Dios di e hebreonan, ta bisa: \"Laga Mi pueblo bai pa nan sirbiMi."
9,14,"Pasobra e biaha aki lo Mi manda tur Mi plaganan riba bo, riba bo sirbidónan i riba bo pueblo, pa bo sa ku no tin ni un manera Ami den henter tera."
9,15,"Pasobra awor lo Mi saka Mi man pa dal abo i bo pueblo ku un plaga, i lo bo wòrdu kòrtá kitá for di tera."
9,16,"Ma di bèrdat, pa e motibu aki Mi a pèrmitíbo keda na bida, pa mustrabo Mi poder i pa proklamá Mi nòmber den henter mundu."
9,17,"Ma ainda bo ta halsa bo mes kontra Mi pueblo dor di no laga nan bai."
9,18,"Mira, mañan na e ora aki lo Mi hasi hagel yobe masha pisá, manera no a wòrdu mirá na Egipto for di dia ku el a wòrdu fundá te awor."
9,19,"Awor, duna òrdu pa buska bo bestianan di kria i trese nan i tur loke bo tin den kunuku, pone nan den siguridat. Tur hende i bestia ku wòrdu hañá den kunuku i ku no a wòrdu hibá kas lo muri ora hagel kai riba nan.\"'\""
9,20,"Esun entre Farao su sirbidónan ku tabata teme e palabra di SEÑOR a manda su sirbidónan pura hiba su bestianan di kria paden;"
9,21,"ma esun ku no a hasi kaso di e palabra di SEÑOR a laga su sirbidónan i su bestianan di kria keda den kunuku."
9,22,"Awor SEÑOR a bisa Moisés: \"Ekstendé bo man na shelu, pa hagel kai riba henter tera di Egipto, riba hende, riba bestia i riba tur mata di kunuku den henter tera di Egipto.\""
9,23,"Anto Moisés a ekstendé su bara na shelu i SEÑOR a manda strena i hagel, i kandela tabata basha bin riba tera. I SEÑOR a hasi hagel yobe riba tera di Egipto."
9,24,"Asina tabatin hagel, i kandela mesklá ku hagel, masha pisá mes, manera no tabatin nunka na henter tera di Egipto for di dia ku esaki a bira un nashon."
9,25,"I e hagel a bati tur loke tabatin den kunuku na henter tera di Egipto, tantu hende komo bestia; tambe e hagel a bati tur mata di kunuku i a kibra tur palu di kunuku na pida-pida."
9,26,"Solamente na tera di Gosen, kaminda e yunan di Israel tabata, no tabatin hagel."
9,27,"E ora ei Farao a manda yama Moisés i Aaron i a bisa nan: \"E biaha aki mi a peka; SEÑOR ta Esun hustu, i ami ku mi pueblo ta esnan malbado."
9,28,"Hasi súplika na SEÑOR, pasobra nos a haña basta di Dios Su strena i hagel kaba; i lo mi laga boso bai, i boso lo no keda mas.\""
9,29,"I Moisés a bis'é: \"Asina mi sali for di stat, lo mi ekstendé mi mannan na SEÑOR; e strena lo stòp i lo no tin hagel mas, pa bo sa ku tera ta di SEÑOR."
9,30,"Ma pa loke t'abo i bo sirbidónan, mi sa ku ainda boso no ta teme SEÑOR Dios.\""
9,31,"Awor e lino i e puspas a wòrdu ruiná, pasobra e puspas tabata na tapushi i e lino tabata na flor."
9,32,"Ma e trigo i e senteno no a wòrdu ruiná, pasobra nan ta hecha lat."
9,33,"I Moisés a sali for di stat bai laga Farao, i a ekstendé su mannan na SEÑOR; i e strena i e hagel a stòp i awaseru no a basha mas riba tera."
9,34,"Ma ora Farao a mira ku e awaseru, e hagel i e strena a stòp, el a bolbe peka i a hasi su kurason duru, é ku su sirbidónan."
9,35,"I Farao su kurason a keda duru i e no a laga e yunan di Israel bai, meskos ku SEÑOR a papia pa medio di Moisés."
10,1,"E ora ei SEÑOR a bisa Moisés: \"Bai serka Farao, pasobra Mi a hasi su kurason i kurason di su sirbidónan duru, pa Mi hasi e señalnan aki di Mi meimei di nan,"
10,2,"i pa bo por konta, pa bo yu i pa bo nietu tende, kon Mi a hasi bofon di e egipsionan i kon Mi a hasi Mi señalnan meimei di nan, pa boso sa ku ta Ami ta SEÑOR.\""
10,3,"Anto Moisés i Aaron a bai serka Farao i a bis'é: \"Asina SEÑOR, e Dios di e hebreonan, ta bisa: 'Kuantu tempu mas lo bo nenga di umiyá bo mes Mi dilanti? Laga Mi pueblo bai pa nan sirbiMi."
10,4,"Pasobra si bo nenga di laga Mi pueblo bai, mira, mañan lo Mi trese tirakochi den bo teritorio."
10,5,"I nan lo tapa superfisio di e tera, asina ku ningun hende lo no por mira e tera. Tambe nan lo kome e sobrá di loke a skapa--loke a sobra pa boso despues di e yobida di hagel--i nan lo kome tur palu ku ta spreit den boso kunuku."
10,6,"Anto nan lo yena bo kasnan, i e kasnan di tur bo sirbidónan i e kasnan di tur e egipsionan, algu ku ni bo tatanan ni bo welonan no a mira nunka, for di dia ku nan a bin riba tera te dia djawe.'\" I el a bira bai laga Farao."
10,7,"I e sirbidónan di Farao a bis'é: \"Kuantu tempu mas e hòmber aki lo ta un trampa pa nos? Laga e hòmbernan bai pa nan sirbi SEÑOR nan Dios. Bo no ta realisá ku Egipto a keda destruí?\""
10,8,"Asina nan a hiba Moisés i Aaron bèk serka Farao, i el a bisa nan: \"Bai, sirbi SEÑOR boso Dios! Ta ken ta esnan ku ta bai?\""
10,9,"I Moisés a bisa: \"Nos ta bai ku nos muchanan i nos hende grandinan, ku nos yu hòmbernan i nos yu muhénan, ku nos tounan di bestia chikitu i nos krianan di baka nos lo bai, pasobra nos mester tene un fiesta na SEÑOR.\""
10,10,"E ora ei el a bisa nan: \"Ku SEÑOR yuda boso, si algun dia mi laga boso i boso yu chikitunan bai! Tene kuidou, pasobra tin maldat den boso kabes."
10,11,"Laga e hòmbernan so bai pa sirbi SEÑOR, pasobra ta esei ta loke boso ta deseá.\" Asina nan a kore ku nan for di presensia di Farao."
10,12,"Anto SEÑOR a bisa Moisés: \"Ekstendé bo man ofer di tera di Egipto pa e tirakochinan, pa nan bin riba tera di Egipto i kome tur yerba di e tera, tambe tur loke e hagel a laga.\""
10,13,"Asina Moisés a ekstendé su bara ofer di tera di Egipto, i SEÑOR a hiba un bientu di pariba riba e tera, henter e dia ei i henter e anochi ei; i ora ku a bira mainta, e bientu di pariba a hiba e tirakochinan."
10,14,"Anto e tirakochinan a bin riba henter e tera di Egipto i a keda den henter e teritorio di Egipto; nan tabata masha hopi mes. Nunka no tabatin tantu tirakochi asina, ni nunka mas lo no tin tantu asina."
10,15,"Pasobra nan tabata kubri superfisio di henter e tera, asina ku e tera a bira skur; i nan a kome tur yerba di e tera i tur fruta di e palunan ku e hagel a laga. Asina no a keda nada bèrdè na palu ni na yerba di sabana den henter tera di Egipto."
10,16,"E ora ei purá Farao a manda yama Moisés i Aaron, i el a bisa: \"Mi a peka kontra SEÑOR boso Dios i kontra boso."
10,17,"Pesei anto, pa fabor, pordoná mi piká esun biaha aki so, i hasi súplika na SEÑOR boso Dios, pa E kita a lo menos e morto aki for di mi.\""
10,18,"I Moisés a sali bai laga Farao i a hasi súplika na SEÑOR."
10,19,"I SEÑOR a kambia e bientu pa un bientu di pabou masha duru mes ku a kohe e tirakochinan supla nan manda nan den Laman Kòrá. No a keda ni ún tirakochi den henter e teritorio di Egipto."
10,20,"Ma SEÑOR a hasi Farao su kurason duru, i e no a laga e yunan di Israel bai."
10,21,"E ora ei SEÑOR a bisa Moisés: \"Ekstendé bo man na shelu, pa tin skuridat riba tera di Egipto, un skuridat ku bo por fula.\""
10,22,"Asina Moisés a ekstendé su man na shelu, i tres dia largu tabatin un skuridat profundo na henter tera di Egipto."
10,23,"Nan no tabata mira otro, ni ningun hende no a lanta for di su lugá pa tres dia, ma tur yu di Israel sí tabatin lus den nan lugánan di biba."
10,24,"E ora ei Farao a manda yama Moisés i a bisa: \"Bai sirbi SEÑOR; solamente, laga boso tounan di bestia chikitu i boso krianan di baka keda. Tambe boso yu chikitunan por bai ku boso.\""
10,25,"Ma Moisés a bisa: \"Bo mester duna nos sakrifisionan i ofrendanan kimá tambe, pa nos ofresé nan komo sakrifisio na SEÑOR nos Dios."
10,26,"Pesei nos bestianan di kria tambe mester bai ku nos; ni ún huf lo no ked'atras, pasobra nos lo kohe algun di nan pa sirbi SEÑOR nos Dios. I nos mes no sa ku kiko nos lo sirbi SEÑOR, te ora nos yega ayanan.\""
10,27,"Ma SEÑOR a hasi Farao su kurason duru i e no tabata dispuesto pa laga nan bai."
10,28,"E ora ei Farao a bisa Moisés: \"Bai for di mi! Pèrkurá pa bo no mira mi kara mas, pasobra e dia ku bo mira mi kara, lo bo muri!\""
10,29,"I Moisés a bisa: \"Bo tin rason! Lo mi no mira bo kara nunka mas!\""
11,1,"Awor SEÑOR a bisa Moisés: \"Un plaga mas lo Mi trese riba Farao i riba Egipto; despues di esei e lo laga boso bai for di akinan. Ora ku e laga boso bai, e lo kore ku boso saka boso kompletamente for di akinan."
11,2,"Papia awor pa e pueblo tende, pa tur hòmber pidi su bisiña i tur muhé pidi su bisiña artíkulonan di plata i artíkulonan di oro.\""
11,3,"I SEÑOR a duna e pueblo grasia den bista di e egipsionan. Ademas, e hòmber Moisés mes tabata masha respetá na tera di Egipto, tantu den bista di Farao su sirbidónan komo den bista di e pueblo."
11,4,"I Moisés a bisa: \"Asina SEÑOR ta bisa: 'Mei anochi Mi ta sali bai meimei di Egipto,"
11,5,"i tur primogénito na tera di Egipto lo muri, for di e primogénito di Farao ku ta sinta riba su trono, te na e primogénito di e mucha muhé esklabu ku ta para tras di mulina, i tur primogénito di e bestianan di kria."
11,6,"Ademas, lo tin un gran klamor na henter tera di Egipto, manera no tabatin nunka antes i manera lo no tin nunka mas."
11,7,"Ma kontra ningun di e yunan di Israel kachó lo no blaf, ni kontra hende ni kontra bestia, pa boso komprendé kon SEÑOR ta hasi distinshon entre Egipto i Israel.'"
11,8,"I tur e sirbidónan aki di bo lo bin serka mi i bùig te na suela mi dilanti, bisando: 'Bai, abo i henter e pueblo ku ta siguibo,' i despues di esei lo mi bai.\" I masha rabiá mes Moisés a sali bai laga Farao."
11,9,"E ora ei SEÑOR a bisa Moisés: \"Farao lo no skuchabo, asina ku Mi maraviyanan lo wòrdu multipliká na tera di Egipto.\""
11,10,"I Moisés i Aaron a hasi tur e maraviyanan aki dilanti di Farao; sinembargo, SEÑOR a hasi Farao su kurason duru, i e no a laga e yunan di Israel bai for di su tera."
12,1,"Awor SEÑOR a bisa Moisés i Aaron na tera di Egipto:"
12,2,"\"E luna aki lo ta e kuminsamentu di lunanan pa boso; e mester ta e promé luna di aña pa boso."
12,3,"Papia ku henter kongregashon di Israel, bisando: 'Riba e di dies dia di e luna aki kada un di nan mester kohe un lamchi pa su mes, segun e hendenan di e kasnan di nan tatanan, un lamchi pa e hendenan di kada kas."
12,4,"Awor si e hendenan di kas ta muchu poko pa un lamchi, e ora ei e hòmber ku su bisiña mas serka di su kas mester kohe un lamchi segun e kantidat di persona den kas; konforme loke kada hende por kome, boso mester parti e lamchi."
12,5,"Boso lamchi mester ta un bestia machu sin defekto, di un aña; boso por koh'é for di e karnénan òf for di e kabritunan."
12,6,"I ward'é te na e di dieskuater dia di e mesun luna; e ora ei henter e asamblea di e kongregashon di Israel mester mat'é ora nochi ta sera."
12,7,"Ademas, nan mester kohe un poko di e sanger i pone esaki na e dos koseinnan na banda i na esun ariba di porta di e kasnan kaminda nan ta kome e lamchi."
12,8,"I nan mester kome e karni e mesun anochi ei, geroster riba kandela; i nan mester kom'é ku pan sin zürdeg i ku yerba marga."
12,9,"No kom'é kurú ni herebé den awa, sino mas bien geroster riba kandela, tantu su kabes komo su patanan, huntu ku su shirishiri."
12,10,"I no laga nada di djé te su manisé, ma tur loke sobra di djé te su manisé boso mester kima ku kandela."
12,11,"Awor, asina boso mester kom'é: ku boso hep fahá, boso sandalia na boso pia i ku boso baston den boso man; i kom'é purá-purá. Ta e Pasku di SEÑOR."
12,12,"'Pasobra lo Mi pasa dor di tera di Egipto riba e anochi ei, i lo Mi mata tur primogénito na tera di Egipto, tantu hende komo bestia; i kontra tur e diosnan di Egipto lo Mi ehekutá huisio--Ami ta SEÑOR."
12,13,"I e sanger lo ta un señal pa boso na e kasnan kaminda boso ta biba; i ora Mi mira e sanger, lo Mi pasa boso forbei, i ningun plaga lo no bin riba boso pa destruí boso dia ku Mi dal tera di Egipto."
12,14,"'Awor e dia aki mester ta un konmemorashon pa boso, i boso mester selebr'é komo un fiesta na SEÑOR; durante di tur boso generashonnan boso mester selebr'é komo un ordenansa pa semper."
12,15,"Shete dia boso mester kome pan sin zürdeg. Ma riba e promé dia kaba boso mester saka e zürdeg for di boso kasnan; pasobra ken ku kome un kos ku tin zürdeg aden, for di e promé dia te ku e di shete dia, e persona ei mester wòrdu kòrtá kitá for di Israel."
12,16,"I riba e promé dia boso mester tene un konvokashon santu, i un otro konvokashon santu riba e di shete dia; ningun trabou no mester wòrdu hasí riba e dianan aki, ku eksepshon di loke tur hende mester kome--esei so boso mag prepará."
12,17,"'I warda e Fiesta di Pan Sin Zürdeg, pasobra riba e mesun dia aki Mi a saka boso ehérsitonan for di tera di Egipto; pesei boso mester warda e dia aki durante di tur boso generashonnan komo un ordenansa pa semper."
12,18,"Den e promé luna, riba e di dieskuater dia di e luna den ora di anochi, boso mester kome pan sin zürdeg, te na e di bint'i un dia di e luna den ora di anochi."
12,19,"Durante di shete dia zürdeg no mag wòrdu hañá den boso kasnan; pasobra ken ku kome loke tin zürdeg aden, e persona ei mester wòrdu kòrtá kitá for di e kongregashon di Israel, sea ku e ta stranhero òf yu di tera."
12,20,"No kome nada ku tin zürdeg aden; den tur boso lugánan di biba boso mester kome pan sin zürdeg.'\""
12,21,"E ora ei Moisés a manda yama tur e ansianonan di Israel i a bisa nan: \"Bai i kohe pa boso mes lamchinan segun boso famianan i mata e lamchi di Pasku."
12,22,"I kohe un bòshi di hisòp i dòp esaki den e sanger ku tin den e punchero, i pone un poko di e sanger ku tin den e punchero na e kosein ariba i na e dos koseinnan na banda di e porta; i ningun di boso no mag sali for di porta di su kas te ora dia habri."
12,23,"Pasobra SEÑOR lo pasa pa mata e egipsionan; i ora ku E mira e sanger na e kosein ariba i na e dos koseinnan na banda di e porta, SEÑOR lo pasa e porta forbei i lo no pèrmití e destruidó drenta den boso kasnan pa mata boso."
12,24,"\"I boso mester selebrá e evento aki komo un ordenansa pa boso i boso yunan pa semper."
12,25,"I lo sosodé ku ora boso bai den e tera ku SEÑOR lo duna boso, manera El a primintí, boso mester sigui selebrá e sirbishi aki."
12,26,"I lo sosodé ku ora boso yunan bisa boso: 'Kiko e sirbishi aki ta nifiká pa boso?'"
12,27,"ku boso mester bisa: 'Ta un sakrifisio di Pasku na SEÑOR, Kende a pasa e kasnan di e yunan di Israel na Egipto forbei ora ku El a mata e egipsionan, ma a libra nos kasnan.'\" I e pueblo a bùig te na suela i a adorá."
12,28,"E ora ei e yunan di Israel a bai i a hasi asina; meskos ku SEÑOR a ordená Moisés i Aaron, asina nan a hasi."
12,29,"Awor a sosodé ku mei anochi SEÑOR a mata tur e primogénitonan na tera di Egipto, for di e primogénito di Farao ku tabata sinta riba su trono te na e primogénito di e katibu ku tabata den kashòt, i tur primogénito di e bestianan di kria."
12,30,"I Farao a lanta den anochi, é ku tur su sirbidónan i tur e egipsionan; i tabatin un gran klamor na Egipto, pasobra no tabatin ni ún kas ku no tabatin un morto aden."
12,31,"E ora ei Farao a manda yama Moisés i Aaron anochi i a bisa: \"Lant'ariba, bai for di meimei di mi pueblo, tantu boso komo e yunan di Israel; i bai, sirbi SEÑOR, manera boso a bisa."
12,32,"Tuma tantu boso tounan di bestia chikitu komo boso krianan di baka, manera boso a bisa, i bai, i bendishoná ami tambe.\""
12,33,"I e egipsionan tabata pura e pueblo pa nan hasi lihé bai for di e tera, pasobra nan tabata bisa: \"Nos tur ta bai muri.\""
12,34,"Asina e pueblo a kohe nan mansa promé ku a pone zürdeg aden, i a hiba esaki den nan kòmchinan-pa-traha-mansa mará den nan pañanan riba nan skouder."
12,35,"Awor e yunan di Israel a hasi konforme e palabra di Moisés, pasobra nan a pidi e egipsionan artíkulonan di plata, artíkulonan di oro, i paña;"
12,36,"i SEÑOR a duna e pueblo grasia den bista di e egipsionan, asina ku nan a duna nan nan petishon. Asina nan a plùnder e egipsionan."
12,37,"Awor e yunan di Israel a biaha for di Ramesés bai Sukot, mas o menos seis shen mil hòmber na pia, sin konta mucha aden."
12,38,"I tambe un multitut di tur klase di hende a bai ku nan, i nan tounan di bestia chikitu i krianan di baka, un kantidat masha grandi di bestia di kria."
12,39,"I nan a traha pan buskuchi sin zürdeg ku e mansa ku nan a bin kuné for di Egipto. Pasobra no tabatin zürdeg den djé, komo ku e egipsionan a kore ku nan for di Egipto i nan no por a tarda mas, ni nan no a prepará kuminda pa nan mes."
12,40,"Awor e tempu ku e yunan di Israel a biba na Egipto tabata kuater shent'i trinta aña."
12,41,"I a sosodé ku na fin di kuater shent'i trinta aña, eksaktamente riba e dia ei, tur e ehérsitonan di SEÑOR a sali for di tera di Egipto."
12,42,"Esaki ta un anochi di warda pa SEÑOR, pasobra El a saka nan for di tera di Egipto; e anochi aki ta pa SEÑOR, pa tur e yunan di Israel warda durante di tur nan generashonnan."
12,43,"I SEÑOR a bisa Moisés i Aaron: \"Esaki ta e ordenansa di Pasku: \"Ningun stranhero no mag kome di djé;"
12,44,"ma tur esklabu ku un hende a kumpra pa plaka mag kome di djé, despues ku bo a sirkumsid'é."
12,45,"Un stranhero òf un sirbidó kontratá no mag kome di djé."
12,46,"\"Mester kom'é den ún kas so; bo no mag hiba nada di e karni pafó di e kas, ni bo no mag kibra ni ún wesu di djé."
12,47,"Henter e kongregashon di Israel mester selebrá esaki."
12,48,"\"Ma si un stranhero keda biba pa un tempu serka bo i ta selebrá e Pasku di SEÑOR, laga tur su hende hòmbernan wòrdu sirkumsidá, i e ora ei lagu'é yega serka pa selebrá Pasku; i e lo ta komo un yu di tera. Ma ningun persona insirkumsidá no mag kome di djé."
12,49,"E mesun lei ta konta pa tantu e yu di tera komo pa e stranhero ku ta keda biba pa un tempu meimei di boso.\""
12,50,"Anto tur e yunan di Israel a hasi asina; nan a hasi meskos ku SEÑOR a ordená Moisés i Aaron."
12,51,"I a sosodé ku riba e mesun dia ei SEÑOR a saka e yunan di Israel for di tera di Egipto segun nan ehérsitonan."
13,1,"E ora ei SEÑOR a papia ku Moisés, bisando:"
13,2,"\"Santifiká pa Mi tur primogénito, e promé yu ku nase di tur matris entre e yunan di Israel, tantu di hende komo di bestia; esaki ta pertenesé na Mi.\""
13,3,"I Moisés a bisa e pueblo: \"Kòrda e dia aki riba kual boso a sali for di Egipto, for di e kas di sklabitut; pasobra ku un man poderoso SEÑOR a saka boso for di e lugá aki. I boso no mester kome nada ku tin zürdeg aden."
13,4,"Riba e dia aki, den luna di Abib, boso ta bai sali."
13,5,"I lo sosodé ku ora SEÑOR hibabo na tera di e kananeo, e heteo, e amoreo, e heveo i e jebuseo, kual El a hura na bo tatanan di dunabo, un tera ku tin lechi i miel na abundansia, bo mester warda e sirbishi aki den e luna aki."
13,6,"Shete dia bo mester kome pan sin zürdeg, i riba e di shete dia lo tin un fiesta na SEÑOR."
13,7,"Mester kome pan sin zürdeg durante di e shete dianan; i nada ku tin zürdeg aden no mag wòrdu mirá serka bo; tampoko zürdeg no mag wòrdu mirá serka bo den henter bo teritorio."
13,8,"I e dia ei bo mester konta bo yu hòmber, bisando: 'Ta pa motibu di loke SEÑOR a hasi pa mi dia ku mi a sali for di Egipto.'"
13,9,"I esaki lo sirbi komo un señal pa bo riba bo man, i komo un rekòrdatorio riba bo frenta, pa e lei di SEÑOR ta den bo boka; pasobra ku un man poderoso SEÑOR a sakabo for di Egipto."
13,10,"Pesei di aña pa aña, na su tempu stipulá, bo mester warda e ordenansa aki."
13,11,"\"Awor dia ku SEÑOR hibabo na tera di e kananeo, manera El a hura na bo i na bo tatanan, i E dunabo e tera ei,"
13,12,"bo mester dediká na SEÑOR e promé yu ku nase di tur matris, i e promé yu ku nase di tur bestia ku bo tin; e bestianan machu ta pertenesé na SEÑOR."
13,13,"Ma tur promé yu ku nase di un buriku bo mester redimí ku un lamchi, ma si bo no redimí esaki, e ora ei bo mester kibra su nèk; i tur primogénito di hende entre bo yu hòmbernan bo mester redimí."
13,14,"\"I lo sosodé ku mañan ora bo yu hòmber puntrabo, bisando: 'Kiko esaki ta?' e ora ei bo mester bis'é: 'Ku un man poderoso SEÑOR a saka nos for di Egipto, for di e kas di sklabitut."
13,15,"I a sosodé ku ora Farao tabata hasi kos di kabesura i no kier a laga nos bai, SEÑOR a mata tur primogénito na tera di Egipto, tantu e primogénito di hende komo e primogénito di bestia. Pesei mi ta ofresé e bestianan machu na SEÑOR komo sakrifisio, e promé yu ku nase di tur matris, ma tur primogénito di mi yu hòmbernan mi ta redimí.'"
13,16,"Asina esaki lo sirbi komo un señal na bo man i un filakteria na bo frenta, pasobra ku un man poderoso SEÑOR a saka nos for di Egipto.\""
13,17,"Awor a sosodé ku ora Farao a laga e pueblo bai, Dios no a hiba nan pa e kaminda di e tera di e filisteonan, ounke ku esei tabata keda serka; pasobra Dios a bisa: \"Pa e pueblo no kambia di idea ora nan mira guera i nan bai Egipto bèk.\""
13,18,"Pa e motibu ei Dios a pasa e pueblo tur rònt pa e kaminda di desierto den direkshon di Laman Kòrá; i e yunan di Israel a sali den òrdu militar bai for di tera di Egipto."
13,19,"I Moisés a kohe e wesunan di Jose bai ku nan, pasobra Jose a hasi e yunan di Israel hura solemnemente, bisando: \"Dios lo bishitá boso sigur, i boso mester bai ku mi wesunan for di akinan.\""
13,20,"E ora ei nan a sali bai for di Sukot i a kampa na Etam, na rant di e desierto."
13,21,"I di dia SEÑOR tabata bai nan dilanti den un pilar di nubia pa guia nan riba kaminda, i anochi den un pilar di kandela pa duna nan lus, pa nan por a biaha di dia i anochi."
13,22,"Di dia E no tabata kita e pilar di nubia, ni anochi e pilar di kandela, for di dilanti di e pueblo."
14,1,"Awor SEÑOR a papia ku Moisés, bisando:"
14,2,"\"Bisa e yunan di Israel pa bai bèk i kampa dilanti di Pi-hahirot, entre Migdol i laman; boso mester kampa dilanti di Baal-zefon, enfrente di djé, pegá ku laman."
14,3,"Pasobra Farao lo bisa di e yunan di Israel: 'Nan ta kana dwal sin destino den e tera; desierto a sera nan aden.'"
14,4,"Asina lo Mi hasi Farao su kurason duru, i e lo pèrsiguí nan; i Ami lo wòrdu onrá atraves di Farao i henter su ehérsito, i e egipsionan lo sa ku ta Ami ta SEÑOR.\" I asina nan a hasi."
14,5,"Ora nan a bisa rei di Egipto ku e pueblo a hui, kurason di Farao i di su sirbidónan a kambia pa ku e pueblo, i nan a bisa: \"Ta kiko e kos ku nos a hasi aki, ku nos a laga Israel bai, asina ku nan no ta sirbi nos mas?\""
14,6,"Anto el a prepará su garoshi i a hiba su pueblo huntu kuné;"
14,7,"i el a hiba seis shen di e garoshinan di mas mihó, i tur e otro garoshinan di Egipto, ku ofisialnan pa manda riba nan tur."
14,8,"I SEÑOR a hasi Farao, rei di Egipto, su kurason duru, i el a pèrsiguí e yunan di Israel, kendenan tabata sali bai ku tur konfiansa."
14,9,"E ora ei e egipsionan a pèrsiguí nan ku tur e kabainan i garoshinan di Farao, ku su koredónan di kabai i su ehérsito, i nan a alkansá nan kaminda nan tabata kampa, pegá ku laman, banda di Pi-hahirot, dilanti di Baal-zefon."
14,10,"I ora Farao a yega serka, e yunan di Israel a hisa kara wak, i mira, e egipsionan tabata marcha bin nan tras, i nan a spanta mashá, i e yunan di Israel a sklama na SEÑOR."
14,11,"Anto nan a bisa Moisés: \"Ta graf no tabatin na Egipto ku bo a saka nos pa bin muri den desierto? Pakiko bo a trata asin'aki ku nos i a saka nos for di Egipto?"
14,12,"No ta esaki ta e palabra ku nos a papia ku boso na Egipto, bisando: 'Laga nos na pas i laga nos sirbi e egipsionan'? Pasobra mihó nos sirbi e egipsionan ku muri den desierto.\""
14,13,"Ma Moisés a bisa e pueblo: \"No tene miedu! Para firme i mira e salbashon di SEÑOR ku E lo prepará pa boso awe; pasobra e egipsionan ku boso a mira awe, hamas i nunka boso lo bolbe mira nan."
14,14,"SEÑOR lo bringa pa boso i boso lo keda ketu.\""
14,15,"E ora ei SEÑOR a bisa Moisés: \"Pakiko bo ta sklama na Mi? Bisa e yunan di Israel pa sigui dilanti."
14,16,"I pa loke t'abo, lanta bo bara i ekstendé bo man ofer di e laman i dividié, i e yunan di Israel lo pasa meimei di e laman riba tera seku."
14,17,"I Ami, mira, lo Mi hasi e egipsionan su kurason duru, asina ku nan lo drenta nan tras; i lo Mi wòrdu onrá atraves di Farao i henter su ehérsito, atraves di su garoshinan i su koredónan di kabai."
14,18,"E ora ei e egipsionan lo sa ku ta Ami ta SEÑOR, ora Mi wòrdu onrá atraves di Farao, atraves di su garoshinan i su koredónan di kabai.\""
14,19,"I e Angel di Dios, Kende tabata bai dilanti di e kampamentu di Israel, a kita bai nan tras; i e pilar di nubia a kita for di nan dilanti i a bai para nan tras."
14,20,"Asina e pilar di nubia a keda entre e kampamentu di Egipto i e kampamentu di Israel; i tabatin un nubia huntu ku e skuridat, tòg el a duna klaridat anochi. Asina ku esun no a yega serka e otro henter anochi."
14,21,"E ora ei Moisés a ekstendé su man ofer di e laman; i henter anochi SEÑOR a hasi e laman retirá pa medio di un bientu fuerte di pariba, i a hasi e laman bira tera seku. Asina e awanan a keda dividí."
14,22,"I e yunan di Israel a pasa meimei di e laman riba tera seku, i e awanan tabata pa nan manera un muraya na nan man drechi i na nan man robes."
14,23,"Anto e egipsionan a pèrsiguí nan, i tur Farao su kabainan, su garoshinan i su koredónan di kabai a drenta nan tras te meimei di laman."
14,24,"I a sosodé ku, na ora di vigilia di mainta, SEÑOR a wak e ehérsito di e egipsionan for di e pilar di kandela i nubia, i El a trese konfushon den e ehérsito di e egipsionan."
14,25,"I El a hasi nan wil di garoshi slep, i El a hasi ku nan tabata kore ku difikultat; pesei e egipsionan a bisa: \"Laga nos hui pa Israel, pasobra SEÑOR ta bringa pa nan kontra e egipsionan.\""
14,26,"E ora ei SEÑOR a bisa Moisés: \"Ekstendé bo man ofer di e laman, pa e awanan bin bèk riba e egipsionan, riba nan garoshinan i riba nan koredónan di kabai.\""
14,27,"Asina Moisés a ekstendé su man ofer di e laman i ora dia tabata habri e laman a bolbe na su estado normal, mientras ku e egipsionan tabata hui bai stret den djé; e ora ei SEÑOR a derotá e egipsionan meimei di laman."
14,28,"I e awanan a bolbe i a tapa e garoshinan i e koredónan di kabai, i tambe henter Farao su ehérsito ku a bai den laman nan tras; ni ún di nan no a skapa."
14,29,"Ma e yunan di Israel a kana riba tera seku meimei di laman, i e awanan tabata pa nan manera un muraya na nan man drechi i na nan man robes."
14,30,"Asina SEÑOR a salba Israel e dia ei for di man di e egipsionan, i Israel a mira e egipsionan morto kantu di laman."
14,31,"I ora ku Israel a mira e poder grandi ku Dios a uza kontra e egipsionan, e pueblo a teme SEÑOR, i nan a kere den SEÑOR i den Su sirbidó Moisés."
15,1,"E ora ei Moisés i e yunan di Israel a kanta e kantika aki na SEÑOR i a bisa: \"Lo mi kanta na SEÑOR, pasobra E ta grandemente halsá. E kabai i su koredó El a tira den laman."
15,2,"SEÑOR ta mi fortalesa i mi kantika, i El a bira mi salbashon; E ta mi Dios, i lo mi alab'E, e Dios di mi tata, i lo mi glorifik'E."
15,3,"SEÑOR ta un guerero; SEÑOR ta Su nòmber."
15,4,"Farao su garoshinan i su ehérsito El a benta den laman; i su mihó kapitannan a wòrdu hogá den Laman Kòrá."
15,5,"E abismonan ta tapa nan; nan a senk bai den e profundidatnan manera piedra."
15,6,"\"Bo man drechi, O SEÑOR, ta mahestuoso den poder. Bo man drechi, O SEÑOR, ta kibra e enemigu na pida-pida."
15,7,"I den e grandesa di Bo ekselensia Bo ta derotá esnan ku lanta kontra Bo; Bo ta manda Bo rabia ardiente, i esei ta kaba ku nan manera bagas."
15,8,"I dor di e rosea di Bo nanishi e awanan a wòrdu montoná, e koridanan di awa a lanta para manera un monton; e abismonan a kuaha den kurason di laman."
15,9,"\"E enemigu a bisa: 'Lo mi pèrsiguí, lo mi alkansá, lo mi parti e botín; mi deseo lo ta kumplí kontra nan. Lo mi saka mi spada, mi man lo destruí nan.'"
15,10,"Bo a supla ku Bo bientu, laman a tapa nan; nan a senk manera chumbu den e awanan poderoso."
15,11,"\"Ken ta manera Bo entre e diosnan, O SEÑOR? Ken ta manera Bo, mahestuoso den santidat, temibel den gloria, obrando maraviyanan?"
15,12,"Bo a saka Bo man drechi, tera a traga nan."
15,13,"\"Den Bo miserikòrdia Bo a guia e pueblo ku Bo a redimí; den Bo fortalesa Bo a guia nan na Bo habitashon santu."
15,14,"E pueblonan a tende, nan ta tembla; ansha a gara e habitantenan di Filistea."
15,15,"E ora ei e hefenan di Edòm a desmayá; e lidernan di Moab, temblamentu ta gara nan; tur e habitantenan di Kanaan a dirti bai."
15,16,"Teror i spantu ta kai riba nan; dor di e grandesa di Bo brasa nan ta ketu manera piedra, te ora Bo pueblo a pasa, O SEÑOR, te ora ku e pueblo ku Bo a kumpra a pasa."
15,17,"Abo lo hiba nan i planta nan den e seru di Bo erensia, e lugá, O SEÑOR, ku Abo a traha komo Bo lugá di biba, e santuario, O SEÑOR, ku Bo mannan a stablesé."
15,18,"SEÑOR lo reina pa semper i semper.\""
15,19,"Ora ku e kabainan di Farao ku su garoshinan i su koredónan di kabai a bai den laman, SEÑOR a hasi e awanan di laman bin bèk riba nan; ma e yunan di Israel a kana riba tera seku pasa meimei di laman."
15,20,"E ora ei Miriam e profeta, Aaron su ruman muhé, a kohe un tamburein den su man, i tur e muhénan a sali su tras ku tamburein i ku baliamentu."
15,21,"I Miriam a kontestá nan: \"Kanta na SEÑOR, pasobra E ta grandemente halsá; e kabai ku su koredó El a tira den laman.\""
15,22,"E ora ei Moisés a hiba Israel for di Laman Kòrá i nan a sali bai den e desierto di Shur; i nan a kana tres dia den desierto sin haña awa."
15,23,"I ora nan a yega Mara, nan no por a bebe e awanan di Mara, pasobra nan tabata marga; pesei nan a yama e lugá ei Mara."
15,24,"I e pueblo tabata murmurá kontra Moisés, bisando: \"Kiko nos mester bebe?\""
15,25,"E ora ei Moisés a sklama na SEÑOR, i SEÑOR a mustr'é un palu; i Moisés a tira esaki den e awanan, i e awanan a bira dushi. Ayanan SEÑOR a duna nan un statuto i un ordenansa, i ayanan SEÑOR a pone nan na prueba."
15,26,"I El a bisa: \"Si bo skucha atentamente na e bos di SEÑOR bo Dios, i hasi loke ta korekto den Su bista, i duna oído na Su mandamentunan, i warda tur Su statutonan, ningun di e malesanan ku Mi a pone riba e egipsionan lo Mi no pone riba bo; pasobra Ami, SEÑOR, ta bo Sanador.\""
15,27,"Despues nan a yega Elim kaminda tabatin diesdos fuente di awa i setenta palu di dadel, i nan a kampa ayanan kantu di awa."
16,1,"Despues nan a sali for di Elim, i henter e kongregashon di e yunan di Israel a yega na e desierto di Sin, ku ta keda meimei di Elim i Sinaí, riba e di diesinku dia di e di dos luna despues ku nan a sali for di tera di Egipto."
16,2,"I henter e kongregashon di e yunan di Israel tabata murmurá den desierto kontra Moisés i Aaron."
16,3,"I e yunan di Israel a bisa nan: \"Mihó nos a muri na man di SEÑOR na tera di Egipto, tempu ku nos tabata sinta banda di e weanan di karni, tempu ku nos tabata kome pan yena nos barika; pasobra boso a saka nos trese nos den e desierto aki pa laga henter e asamblea muri di hamber.\""
16,4,"E ora ei SEÑOR a bisa Moisés; \"Mira, lo Mi laga pan yobe for di shelu pa boso; i tur dia e pueblo mester sali rekohé e porshon pa un dia, pa Mi pone nan na prueba, si nan ta kana den Mi lei, sí òf nò."
16,5,"I lo sosodé ku riba e di seis dia, ora nan ta prepará loke nan ta hiba paden, esaki lo ta dos biaha mas tantu ku loke nan ta rekohé tur otro dia.\""
16,6,"Asina Moisés i Aaron a bisa tur e yunan di Israel: \"Atardi boso lo sa ku ta SEÑOR a saka boso for di tera di Egipto;"
16,7,"i mainta boso lo mira e gloria di SEÑOR, pasobra E ta tende boso murmurashon kontra SEÑOR; i ta kiko nos ta, ku boso ta murmurá kontra nos?\""
16,8,"I Moisés a bisa: \"Esaki lo sosodé ora SEÑOR duna boso karni pa kome na ora di atardi i pan pa yena boso barika mainta; pasobra SEÑOR ta tende boso murmurashon ku kual boso ta murmurá kontra djE. I ta kiko nos ta? Boso murmurashon no ta kontra nos, sino kontra SEÑOR.\""
16,9,"E ora ei Moisés a bisa Aaron: \"Bisa henter e kongregashon di e yunan di Israel: 'Hala serka bin dilanti di SEÑOR, pasobra El a tende boso murmurashon.'\""
16,10,"I a sosodé ku ora Aaron tabata papia ku henter e kongregashon di e yunan di Israel, nan a wak den direkshon di e desierto, i mira, e gloria di SEÑOR a paresé den e nubia."
16,11,"I SEÑOR a papia ku Moisés, bisando:"
16,12,"\"Mi a tende e murmurashon di e yunan di Israel. Papia ku nan i bisa: 'Ora nochi ta sera boso lo kome karni i mainta boso lo yena boso barika ku pan; i boso lo sa ku ta Ami ta SEÑOR boso Dios.'\""
16,13,"Asina a sosodé ku atardi a bin patrishi, i nan a tapa e kampamentu, i mainta tabatin un lag di serena tur rònt di e kampamentu."
16,14,"Ora ku e lag di serena a verdamp, mira, riba superfisio di e desierto tabatin un kos fini manera skama, fini manera fròst riba suela."
16,15,"Ora ku e yunan di Israel a mira esaki, nan a bisa otro: \"Kiko esaki ta?\" Pasobra nan no tabata sa kiko e tabata. I Moisés a bisa nan: \"Ta e pan ku SEÑOR a duna boso pa kome."
16,16,"Esaki ta loke SEÑOR a ordená: 'Rekohé di djé, tur hende segun su nesesidat; boso mester kohe un omer pa kada persona, segun e kantidat di persona ku kada un di boso tin den su tènt.'\""
16,17,"I e yunan di Israel a hasi asina, i algun a rekohé hopi i algun poko."
16,18,"Ora nan a midié ku un omer, esun ku a rekohé hopi no tabatin di mas, i esun ku a rekohé poko no tabata falta nada; tur hende a rekohé segun nesesidat di kada un."
16,19,"Anto Moisés a bisa nan: \"Ningun hende no laga nada di djé te su manisé.\""
16,20,"Ma nan no a skucha Moisés i algun a laga parti di djé te su manisé, i esei a kria bichi i a bomba; i Moisés a rabia ku nan."
16,21,"I tur mainta nan tabata rekohé esaki, tur hende segun su nesesidat; ma ora solo tabata kuminsá bira kayente, e tabata dirti."
16,22,"Awor a sosodé ku riba e di seis dia nan a rekohé dos bes mas tantu pan, dos omer pa kada un. Ora tur e lidernan di e kongregashon a bin konta Moisés esaki,"
16,23,"el a bisa nan: \"Esaki ta loke SEÑOR tabata kier men: Mañan ta dia di warda sabat, un sabat santu na SEÑOR. Hòrna loke boso kier hòrna i herebé loke boso kier herebé, i tur loke sobra, pone esei un banda pa ward'é te su manisé.\""
16,24,"Asina nan a pon'é un banda te su manisé, manera Moisés a ordená, i e no a bomba, ni e no a kria bichi tampoko."
16,25,"I Moisés a bisa: \"Kom'é awe, pasobra awe ta un sabat pa SEÑOR; awe boso lo no hañ'é pafó den sabana."
16,26,"Seis dia boso mester rekoh'é, ma e di shete dia, ku ta dia di sabat, lo no tin nada.\""
16,27,"I a sosodé ku riba e di shete dia algun hende di e pueblo a sali pa rekohé, ma nan no a haña nada."
16,28,"E ora ei SEÑOR a bisa Moisés: \"Kuantu tempu mas boso ta nenga di warda Mi mandamentunan i Mi leinan?"
16,29,"Mira, SEÑOR a duna boso sabat; pesei riba e di seis dia E ta duna boso pan pa dos dia. Tur hende keda na su lugá; no laga ningun hende sali bai for di su lugá riba e di shete dia.\""
16,30,"Asina e pueblo a sosegá riba e di shete dia."
16,31,"I kas di Israel a yam'é mana. E tabata blanku manera simia di koriander, i e tabata smak manera oblea ku miel."
16,32,"E ora ei Moisés a bisa: \"Esaki ta loke SEÑOR a ordená: 'Yena un omer ku e mana pa e keda wardá durante di tur boso generashonnan, pa nan mira e pan ku Mi a duna boso di kome den desierto, tempu ku Mi a saka boso for di tera di Egipto.'\""
16,33,"I Moisés a bisa Aaron: \"Kohe un butishi i pone un omer di mana aden, i pone esaki dilanti di SEÑOR, pa e keda wardá durante di tur boso generashonnan.\""
16,34,"Manera SEÑOR a ordená Moisés, asina Aaron a pon'é dilanti di e Testimonio, pa e keda wardá."
16,35,"I kuarenta aña e yunan di Israel a kome mana, te ora nan a yega na un tera habitá; nan a kome mana te ora nan a yega na e frontera di tera di Kanaan."
16,36,"Awor un omer ta un désimo parti di un efa."
17,1,"E ora ei henter e kongregashon di e yunan di Israel a sigui biaha di un lugá pa otro bai for di e desierto di Sin, segun e òrdu di SEÑOR, i nan a kampa na Refidim; ma no tabatin awa pa e pueblo bebe."
17,2,"Pesei e pueblo a pleita ku Moisés i a bisa: \"Duna nos awa pa nos bebe.\" I Moisés a bisa nan: \"Pakiko boso ta pleita ku mi? Pakiko boso ta pone SEÑOR na prueba?\""
17,3,"Ma ayanan e pueblo tabatin set di awa; i nan a murmurá kontra Moisés i a bisa: \"Awor, pakiko bo a saka nos for di Egipto pa mata nos, nos yunan i nos bestianan ku set?\""
17,4,"Pesei Moisés a sklama na SEÑOR, bisando: \"Kiko lo mi hasi ku e pueblo aki? Djis aki nan ta piedrami.\""
17,5,"E ora ei SEÑOR a bisa Moisés: \"Pasa bai dilanti di e pueblo i hiba algun di e ansianonan di Israel huntu ku bo; i kohe den bo man e bara ku bo a dal riba Neil kuné, i bai."
17,6,"Mira, lo Mi para bo dilanti aya riba e baranka na Horèb; i lo bo dal riba e baranka, i awa lo sali for di djé pa e pueblo bebe.\" I asina Moisés a hasi den bista di e ansianonan di Israel."
17,7,"I el a yama e lugá Masa i Meriba pa motibu di e pleitu di e yunan di Israel, i pasobra nan a pone SEÑOR na prueba, bisando: \"SEÑOR ta meimei di nos, sí òf nò?\""
17,8,"E ora ei Amalek a bin bringa kontra Israel na Refidim."
17,9,"I Moisés a bisa Josué: \"Skohe hòmbernan pa nos i sali bai bringa kontra Amalek. Mañan lo mi bai para riba kabes di e seru ku e bara di Dios den mi man.\""
17,10,"Asina Josué a hasi manera Moisés a bis'é, i a bringa kontra Amalek; i Moisés, Aaron i Hur a subi bai na kabes di e seru."
17,11,"Asina a sosodé ku ora Moisés tabata tene su man na laira, Israel tabata prevalesé, ma ora ku e tabata laga su man baha, Amalek tabata prevalesé."
17,12,"Ma Moisés su mannan tabata bira pisá. E ora ei nan a kohe un piedra pon'é bou di djé, i el a kai sinta riba esei; i Aaron ku Hur tabata sostené su mannan, esun na un banda i e otro na e otro banda. Asina su mannan a keda firme te ora solo a baha."
17,13,"Asina Josué a derotá Amalek i su pueblo ku filo di spada."
17,14,"E ora ei SEÑOR a bisa Moisés: \"Skirbi esaki den un buki komo un konmemorashon, i pèrkurá pa Josué tend'é, ku Ami lo kita e rekuèrdo di Amalek kompletamente for di bou di shelu.\""
17,15,"I Moisés a traha un altar i a yam'é: SEÑOR ta Mi Bandera;"
17,16,"i el a bisa: \"SEÑOR a hura; SEÑOR lo tin guera kontra Amalek di generashon pa generashon.\""
18,1,"Awor Jetro, saserdote di Madian, Moisés su suegro, a tende di tur loke Dios a hasi pa Moisés i pa Su pueblo Israel, kon SEÑOR a saka Israel for di Egipto."
18,2,"I despues ku Moisés a manda Séfora bai, Jetro, Moisés su suegro, a tuma Séfora, esposa di Moisés,"
18,3,"i Séfora su dos yu hòmbernan. Un di e yu hòmbernan tabata yama Gerson, pasobra Moisés a bisa: \"Mi tabata un stranhero na un tera straño.\""
18,4,"I e otro tabata yama Eliezer, pasobra el a bisa: \"E Dios di mi tata tabata mi yudansa i a librami di spada di Farao.\""
18,5,"Anto Jetro, Moisés su suegro, a bin ku e yu hòmbernan i ku e esposa di Moisés serka djé den desierto, kaminda e tabata kampa, na e seru di Dios."
18,6,"I el a manda bisa Moisés: \"Ami, bo suegro Jetro, ta bin serka bo ku bo esposa i su dos yu hòmbernan.\""
18,7,"E ora ei Moisés a sali pa kontra ku su suegro, i Moisés a bùig te na suela i a sunch'é; i nan a puntra otro kon ta bai i a bai den tènt."
18,8,"I Moisés a konta su suegro tur loke SEÑOR a hasi ku Farao i ku e egipsionan pa kousa di Israel, tur e kontratiempo ku nan a pasa durante di e biahe, i kon SEÑOR a libra nan."
18,9,"I Jetro a gosa di tende di tur e bondat ku SEÑOR a hasi pa Israel dor di libra nan for di man di e egipsionan."
18,10,"I Jetro a bisa: \"Bendishoná sea SEÑOR, Kende a libra boso for di man di e egipsionan i for di man di Farao, i Kende a libra e pueblo for di man di e egipsionan."
18,11,"Awor mi sa ku SEÑOR ta mas grandi ku tur e diosnan; esaki a keda probá dia nan a trata orguyosamente kontra e pueblo.\""
18,12,"E ora ei Jetro, Moisés su suegro, a kohe un ofrenda kimá i sakrifisionan pa Dios, i Aaron a bin ku tur e ansianonan di Israel pa kome un kuminda huntu ku Moisés su suegro dilanti di Dios."
18,13,"I a sosodé ku su manisé Moisés a sinta pa huzga e pueblo, i e pueblo tabata pará rònt di Moisés for di mainta te atardi."
18,14,"Awor ora Moisés su suegro a mira tur loke Moisés tabata hasi ku e pueblo, el a bisa: \"Ta kiko e kos aki ku bo ta hasi ku e pueblo? Pakiko ta abo so ta sinta komo hues i henter e pueblo ta para rònt di bo for di mainta te atardi?\""
18,15,"I Moisés a bisa su suegro: \"Pasobra e pueblo ta bin serka mi pa konsultá ku Dios."
18,16,"Ora nan tin un asunto, nan ta bin serka mi, i ami ta huzga entre esun i e otro, i ta hasi nan konosé e statutonan di Dios i Su leinan.\""
18,17,"Ma Moisés su suegro a bis'é: \"E kos ei ku bo ta hasi no ta bon."
18,18,"Sigur-sigur bo ta bai keda morto kansá, tantu abo komo e pueblo aki ku ta huntu ku bo, pasobra e tarea ta muchu pisá pa bo; abo so no por hasié."
18,19,"Awor skuchami: lo mi dunabo konseho, i Dios sea ku bo. Abo sea e pueblo su representante dilanti di Dios i hiba e asuntonan serka Dios."
18,20,"Anto siña nan e statutonan i leinan, i mustra nan e kaminda ku nan mester kana i e trabou ku nan mester hasi."
18,21,"Ademas, skohe for di den henter e pueblo hòmbernan kapas ku ta teme Dios, hòmbernan konfiabel, esnan ku ta odia ganashi desonesto; i pone esakinan riba nan komo lidernan di milnan, di shennan, di sinkuentanan i di diesnan."
18,22,"I laga nan huzga e pueblo tur ora; i laga nan hiba tur asunto difisil serka bo, ma tur asunto simpel nan mes mester huzga. Asina lo ta mas fasil pa bo, i nan mester karga e peso huntu ku bo."
18,23,"Si bo hasi e kos aki i Dios ordenábo asina, e ora ei lo bo por keda para, i henter e pueblo aki tambe lo bai nan lugá na pas.\""
18,24,"Asina Moisés a skucha na su suegro i a hasi tur loke ku el a bisa."
18,25,"Anto Moisés a skohe hòmbernan kapas for di den henter Israel i a hasi nan kabesantenan di e pueblo, lidernan di milnan, di shennan, di sinkuentanan i di diesnan."
18,26,"I nan tabata huzga e pueblo tur ora; e asuntonan difisil nan tabata hiba pa Moisés, ma tur asunto simpel nan mes tabata huzga."
18,27,"E ora ei Moisés a tuma despedida di su suegro, i esaki a bai su mes tera."
19,1,"Den e di tres luna despues ku e yunan di Israel a sali for di tera di Egipto, riba e mesun dia ei, nan a yega na e desierto di Sinaí."
19,2,"Despues ku nan a sali for di Refidim, nan a yega na e desierto di Sinaí i a kampa den e desierto; i ayanan Israel a kampa dilanti di e seru."
19,3,"Anto Moisés a subi bai serka Dios, i for di e seru SEÑOR a yam'é, bisando: \"Asina bo mester bisa kas di Jakòb i konta e yunan di Israel:"
19,4,"'Boso mes a mira kiko Mi a hasi ku e egipsionan, i kon Mi a karga boso riba hala di águila hiba boso serka Mi."
19,5,"Awor anto, si di bèrdat boso kier obedesé Mi bos i warda Mi aliansa, e ora ei boso lo ta un tesoro pekuliar riba tur pueblo, pasobra henter tera ta di Mi;"
19,6,"i boso lo ta pa Mi un reino di saserdotenan i un nashon santu.' Esakinan ta e palabranan ku bo mester papia ku e yunan di Israel.\""
19,7,"Asina Moisés a bin i a yama e ansianonan di e pueblo i a pone nan dilanti tur e palabranan aki ku SEÑOR a orden'é."
19,8,"E ora ei henter e pueblo a kontestá pareu i a bisa: \"Tur loke SEÑOR a bisa, nos lo hasi!\" I Moisés a hiba kontesta di e pueblo bèk pa SEÑOR."
19,9,"Anto SEÑOR a bisa Moisés: \"Mira, lo Mi bin serka bo den un nubia diki, pa e pueblo tende ora Mi ta papia ku bo, i tambe kere den bo pa semper.\" E ora ei Moisés a konta SEÑOR loke e pueblo a bisa."
19,10,"Tambe SEÑOR a bisa Moisés: \"Bai serka e pueblo i konsagrá nan awe i mañan, i laga nan laba nan pañanan;"
19,11,"i laga nan ta kla pa e di tres dia, pasobra riba e di tres dia SEÑOR lo baha riba Seru Sinaí den bista di henter e pueblo."
19,12,"I pone límitenan tur rònt pa e pueblo, bisando: 'Pèrkurá pa boso no subi e seru ni yega na su pia; ken ku yega na e seru mester wòrdu matá sigur."
19,13,"Ningun man no mag mishi ku e persona ei, ma sigur-sigur e mester wòrdu piedrá òf traspasá ku flecha; sea bestia òf hende, e no mester keda na bida.' Te ora nan supla kachu di karné chubatu ku un zonidu largu e pueblo mag subi e seru.\""
19,14,"Asina Moisés a baha for di e seru bai serka e pueblo i a konsagrá e pueblo, i nan a laba nan pañanan."
19,15,"I el a bisa e pueblo: \"Pèrkurá pa boso ta kla pa e di tres dia; no aserká boso esposanan.\""
19,16,"Asina a sosodé ku riba e di tres dia, ora ku a bira mainta, tabatin strena i lamper i un nubia diki riba e seru i un zonidu masha duru mes di tròmpèt, asina ku henter e pueblo ku tabata den e kampamentu tabata tembla."
19,17,"I Moisés a saka e pueblo for di e kampamentu pa kontra ku Dios, i nan tabata pará na pia di e seru."
19,18,"Awor Seru Sinaí tabata tur na huma, pasobra SEÑOR a baha riba djé den kandela; i su huma tabata subi manera huma di fòrnu, i henter e seru tabata sakudí masha duru mes."
19,19,"Ora ku e zonidu di tròmpèt a bira mas i mas duru, Moisés a papia i Dios a kontest'é ku strena."
19,20,"I SEÑOR a baha riba Seru Sinaí, riba kabes di e seru, i SEÑOR a yama Moisés bin riba kabes di e seru, i Moisés a subi bai."
19,21,"E ora ei SEÑOR a bisa Moisés: \"Baha, spièrta e pueblo pa nan no kibra pasa bin serka SEÑOR pa nan mira SEÑOR, i hopi di nan peresé."
19,22,"I tambe, laga e saserdotenan ku ta aserká SEÑOR konsagrá nan mes, pa SEÑOR no kibra sali kontra nan.\""
19,23,"I Moisés a bisa SEÑOR: \"E pueblo no por subi bin riba Seru Sinaí, pasobra Bo a spièrta nos, bisando: 'Pone límitenan rònt di e seru i konsagr'é.'\""
19,24,"E ora ei SEÑOR a bis'é: \"Baha i bolbe subi, abo i Aaron huntu ku bo; ma no laga e saserdotenan i e pueblo kibra pasa bin serka SEÑOR, pa E no kibra sali kontra nan.\""
19,25,"Asina Moisés a baha bai serka e pueblo i a bisa nan esaki."
20,1,"E ora ei Dios a papia tur e palabranan aki, bisando:"
20,2,"\"Ami ta SEÑOR bo Dios, Kende a sakabo for di tera di Egipto, for di e kas di sklabitut."
20,3,"\"Bo no mag tin otro dios Mi dilanti."
20,4,"\"No traha ningun imagen grabá pa bo mes, ni nada semehante na loke tin ariba den shelu, ni abou riba tera, ni den e awa bou di tera."
20,5,"No adorá nan ni sirbi nan, pasobra Ami, SEÑOR bo Dios, ta un Dios yalurs, Kende ta bishitá e inikidat di e tatanan riba e yunan, riba e di tres i e di kuater generashon di esnan ku ta odiaMi,"
20,6,"ma Kende ta mustra miserikòrdia na milnan, na esnan ku ta stimaMi i ta warda Mi mandamentunan."
20,7,"\"No uza e nòmber di SEÑOR bo Dios en bano, pasobra SEÑOR no ta keda sin kastigá esun ku uza Su nòmber en bano."
20,8,"\"Kòrda dia di sabat, pa santifik'é."
20,9,"Seis dia bo mag traha i hasi tur bo trabou,"
20,10,"ma e di shete dia ta sabat di SEÑOR bo Dios; riba e dia ei bo no mag hasi ningun trabou, ni abo ni bo yu hòmber ni bo yu muhé, ni bo sirbidó hòmber ni bo sirbidó muhé, ni bo bakanan, ni esun ku ta keda biba pa un tempu serka bo."
20,11,"Pasobra den seis dia SEÑOR a traha shelunan i tera, laman i tur loke tin den nan, i a sosegá riba e di shete dia; pesei SEÑOR a bendishoná dia di sabat i a santifik'é."
20,12,"\"Onra bo tata i bo mama, pa bo dianan wòrdu prolongá den e tera ku SEÑOR bo Dios ta dunabo."
20,13,"\"No mata."
20,14,"\"No kometé adulterio."
20,15,"\"No hòrta."
20,16,"\"No lanta testimonio falsu kontra bo próhimo."
20,17,"\"No kudishá kas di bo próhimo; no kudishá esposa di bo próhimo, ni su sirbidó hòmber, ni su sirbidó muhé, ni su buey, ni su buriku, ni nada ku ta pertenesé na bo próhimo.\""
20,18,"I henter e pueblo tabata opservá e strena, e lamper, e zonidu di tròmpèt i e seru ku tabata huma; i ora ku e pueblo a mira esaki, nan tabata tembla i a keda para na un distansia."
20,19,"E ora ei nan a bisa Moisés: \"Abo mes papia ku nos i nos lo skucha; ma no laga Dios papia ku nos, pa nos no muri.\""
20,20,"I Moisés a bisa e pueblo: \"No tene miedu, pasobra Dios a bin pa pone boso na prueba, i pa e temor di djE keda den boso, pa boso no peka.\""
20,21,"Asina e pueblo a keda para na un distansia, mientras ku Moisés tabata aserká e nubia diki kaminda Dios tabata."
20,22,"E ora ei SEÑOR a bisa Moisés: \"Asina bo mester bisa e yunan di Israel: 'Boso mes a mira ku Mi a papia ku boso for di shelu."
20,23,"No traha otro diosnan fuera di Mi; no traha pa boso mes diosnan di plata ni diosnan di oro."
20,24,"'Traha un altar di tera pa Mi i ofresé bo ofrendanan kimá i bo ofrendanan di pas riba djé, bo karnénan i bo bueynan; tur kaminda ku Mi hasi ku Mi nòmber ta wòrdu rekòrdá, lo Mi bin serka bo i bendishonábo."
20,25,"I si bo traha un altar di piedra pa Mi, no trah'é di piedra gekap, pasobra si bo uza bo hèrmènt riba djé, bo ta profan'é."
20,26,"I no subi bai na Mi altar pa medio di trapi, pa bo sunú no keda eksponí riba djé.'"
21,1,"\"Awor esakinan ta e ordenansanan ku bo mester pone nan dilanti."
21,2,"\"Si bo kumpra un esklabu hebreo, e mester sirbi seis aña largu, ma e di shete aña e mester sali liber, sin paga nada."
21,3,"Si e bin su so, e mester sali bai su so; si e ta esposo di un esposa, su esposa mester sali bai huntu kuné."
21,4,"Si su shon dun'é un esposa, i esaki haña yu hòmbernan òf yu muhénan p'é, e esposa ku su yunan lo pertenesé na e shon di e esposa, i e hòmber mester sali bai su so."
21,5,"\"Ma si e esklabu bisa bon kla: 'Mi stima mi shon, mi esposa i mi yunan; mi no kier sali liber,'"
21,6,"e ora ei su shon mester hib'é dilanti di e huesnan. Despues e shon mester hib'é na e porta òf na e kosein-di-porta, i su shon mester bora su orea ku prim; i e esklabu mester sirbié pa semper."
21,7,"\"I si un hòmber bende su yu muhé komo esklabu, esaki no mester sali liber manera e esklabunan hòmber ta hasi."
21,8,"Si e no ta agradá su shon ku a destin'é pa su mes, e ora ei e shon mester lagu'é wòrdu redimí. E no tin outoridat pa bend'é ku un pueblo stranhero, pa motibu ku el a trata kuné na un manera traishonero."
21,9,"I si e destin'é pa su yu hòmber, e mester trat'é segun e derecho di yu muhé."
21,10,"Si e tuma un otro muhé pa su mes, e no mag redusí su kuminda, su paña ni su derechonan matrimonial."
21,11,"I si e hòmber no hasi e tres kosnan aki p'é, e mester sali liber, sin paga plaka."
21,12,"\"Esun ku dal un hende asina ku e ta muri mester wòrdu matá sigur."
21,13,"Ma si e no a hasi esaki intenshonalmente, ma ta Dios a lagu'é kai den su man, e ora ei Ami lo stipulá un lugá pa boso na unda e mester hui bai."
21,14,"Ma si un hende aktua ku engaño pa ku su próhimo i mat'é ku astusia, bo mester kit'é for di Mi altar, pa e muri."
21,15,"\"I esun ku dal su tata òf su mama mester wòrdu matá sigur."
21,16,"\"I esun ku sekuestrá un hende, sea ku e ta bend'é òf e wòrdu hañá den su poder, mester wòrdu matá sigur."
21,17,"\"I esun ku maldishoná su tata òf su mama mester wòrdu matá sigur."
21,18,"\"I ora hòmbernan tin un pleitu i esun dal e otro ku piedra òf ku moketa i e no muri, ma keda na kama,"
21,19,"si e lanta kana rònt pafó ku su garoti, e ora ei esun ku a dal é lo keda sin haña kastigu; solamente, e mester paga pa e dianan ku esun ku el a dal no por a traha, i pèrkurá p'é te ora ku el a kura kompletamente."
21,20,"\"I si un hende dal su esklabu hòmber òf muhé ku un bara i e muri na su man, e mester wòrdu kastigá."
21,21,"Ma si e esklabu sobrebibí un òf dos dia, ningun vengansa no mester wòrdu tumá; pasobra ta su propiedat e ta."
21,22,"\"I si hòmbernan ta bringa ku otro i nan dal un muhé na estado, asina ku e ta pèrdè su yu, ma no tin otro daño, e ora ei e hòmber mester paga but sigur manera esposo di e muhé eksigí di djé; i e mester paga manera e huesnan disidí."
21,23,"Ma si tin otro daño, e ora ei bo mester pone komo kastigu bida pa bida,"
21,24,"wowo pa wowo, djente pa djente, man pa man, pia pa pia,"
21,25,"kimá pa kimá, herida pa herida, gòlpi pa gòlpi."
21,26,"\"I si un hende dal su esklabu hòmber òf muhé den su wowo i destruí esaki, e mester lagu'é sali liber pa motibu di su wowo."
21,27,"I si e dal su esklabu hòmber òf muhé bula un djente, e mester lagu'é sali liber pa motibu di su djente."
21,28,"\"I si un buey kacha un hòmber òf un muhé mata, e buey mester wòrdu piedrá sigur, i hende no mag kome su karni; ma doño di e buey no mester haña kastigu."
21,29,"Ma si un buey anteriormente tabatin kustumber di kacha i su doño a wòrdu spièrtá, i sinembargo e no ta ser'é, i e buey mata un hòmber òf un muhé, e buey mester wòrdu piedrá i su doño tambe mester wòrdu matá."
21,30,"Si plaka di reskate wòrdu eksigí di djé, e ora ei pa redenshon di su bida e mester duna loke nan eksigí di djé."
21,31,"Sea ku e buey kacha un yu hòmber òf un yu muhé, mester wòrdu hasí kuné segun e mesun regla aki."
21,32,"Si e buey kacha un esklabu hòmber òf muhé, e doño mester duna doño di e esklabu trinta siklo di plata, i e buey mester wòrdu piedrá."
21,33,"\"I si un hòmber habri un pos òf koba un pos i keda sin tap'é, i un buey òf buriku kai aden,"
21,34,"doño di e pos mester hasi restitushon; e mester duna plaka na doño di e bestia morto, i e bestia morto mester bira di djé."
21,35,"\"I si un hende su buey heridá esun di un otro hende, i esaki muri, e ora ei nan mester bende e buey bibu i parti e plaka i tambe parti e buey morto."
21,36,"Ma si ta konosí ku e buey anteriormente tabatin kustumber di kacha i tòg su doño no a ser'é, siguramente e doño mester paga buey pa buey, i e bestia morto mester bira di djé."
22,1,"\"Si un hòmber hòrta un buey òf un karné i mat'é òf bend'é, e mester paga sinku buey pa esun buey, i kuater karné pa esun karné."
22,2,"\"Si nan kohe un ladron ora ku e ta kibra drenta, i nan dal é, i é muri, lo no tin kulpa di sanger pa su motibu."
22,3,"Ma si esaki sosodé despues ku solo a sali, lo tin kulpa di sanger pa su motibu. \"E ladron siguramente mester hasi restitushon; si e no tin nada, e ora ei e mester wòrdu bendí pa su ladronisia."
22,4,"\"Si loke el a hòrta wòrdu hañá bibu den su poder, sea buey, buriku òf karné, e mester paga dòbel."
22,5,"\"Si un hende laga su bestianan kome yerba den un kunuku òf den un plantashon di wendrùif, i laga nan lòs, asina ku nan ta kome yerba den kunuku di otro hende, e mester hasi restitushon di e mihó di su mes kunuku i di e mihó di su mes plantashon di wendrùif."
22,6,"\"Si un kandela sende i plama bai den mata di sumpiña, asina ku mainshi mará, mainshi pará den kunuku òf e kunuku mes kima kaba na nada, esun ku a sende e kandela mester hasi restitushon sigur."
22,7,"\"Si un hende duna su próhimo plaka òf biennan warda p'é i nan hòrta esaki for di e hòmber su kas, si nan kohe e ladron, e mester paga dòbel."
22,8,"Si nan no kohe e ladron, e ora ei doño di e kas mester presentá dilanti di e huesnan, pa determiná si t'é a kohe propiedat di su bisiña."
22,9,"Pasobra den tur klase di froude, sea pa buey, pa buriku, pa karné, pa paña òf pa kualke kos ku a pèrdè, di kual un hende ta bisa: 'Esaki ta di mi,' mester hiba kaso di tur dos partida dilanti di e huesnan; esun ku e huesnan kondená mester paga su próhimo dòbel."
22,10,"\"Si un hende duna su próhimo un buriku, un buey, un karné òf kualke bestia tene p'é, i esaki muri òf wòrdu heridá òf hòrtá, sin ku ningun hende mira,"
22,11,"e ora ei un huramentu mester wòrdu hasí dilanti di SEÑOR, ku e próhimo no a pone man riba propiedat di e otro persona; i su doño mester aseptá esaki, i e no tin mester di hasi restitushon."
22,12,"Ma si ta hòrta nan a hòrt'é for di djé, e mester hasi restitushon na e doño."
22,13,"Si e bestia a wòrdu habraká, lagu'é tres'é komo prueba; e no mester hasi restitushon pa loke a wòrdu habraká."
22,14,"\"I si un hende fia un bestia serka su próhimo, i esaki keda heridá òf muri ora su doño no ta presente, e mester hasi restitushon kompleto."
22,15,"Si su doño ta presente, e no mester hasi restitushon; si e bestia ta gehür, e doño ta risibí e plaka di hür."
22,16,"\"I si un hòmber sedusí un birgen ku no ta komprometí, i e drumi kuné, e mester paga plaka-di-brùit pa e bira su esposa."
22,17,"Si su tata nenga apsolutamente di dun'é na e hòmber, e hòmber mester paga plaka konforme e plaka-di-brùit pa birgen."
22,18,"\"No pèrmití pa un hasidó di bruha keda na bida."
22,19,"\"Ken ku tene relashon seksual ku un bestia mester wòrdu matá sigur."
22,20,"\"Esun ku ofresé sakrifisio na kualke dios, si no ta solamente na SEÑOR, mester wòrdu destruí kompletamente."
22,21,"\"I no hasi malu na un stranhero, ni oprimié, pasobra boso tabata stranhero na tera di Egipto."
22,22,"\"No afligí ningun biuda ni wérfano."
22,23,"Si di un òf otro manera bo afligié, i e sklama na Mi, lo Mi tende su sklamashon sigur;"
22,24,"i Mi rabia lo sende, i lo Mi mata boso ku spada; i boso esposanan lo bira biuda i boso yunan lo keda sin tata."
22,25,"\"Si bo fia plaka na Mi pueblo, na e pober ku ta serka bo, no hasi kuné komo si fuera ta fiadó di plaka bo ta; no kobr'é interes."
22,26,"Si un dia bo tuma mantel di bo próhimo komo un promesa, bo tin di dun'é esaki bèk promé ku solo baha,"
22,27,"pasobra esei ta su úniko kos pa tapa; ta su mantel pa tapa su kurpa. Den kiko otro e lo drumi? I lo sosodé ku ora e sklama na Mi, Ami lo tend'é, pasobra Mi ta yen di kompashon."
22,28,"\"No maldishoná Dios, ni maldishoná un gobernante di bo pueblo."
22,29,"\"No tarda ku e ofrenda di bo kosecha i di bo tinashinan di biña. \"E primogénito di bo yu hòmbernan bo mester dunaMi."
22,30,"Hasi meskos ku bo buey i ku bo karné. Esaki mester keda shete dia serka su mama; riba e di ocho dia bo mester dunaMi esaki."
22,31,"\"I boso mester ta hendenan santu pa Mi. Pesei, no kome karni habraká den kunuku; bo mester tir'é pa kachó."
23,1,"\"No plama rumor falsu; no tene man ku hende malbado komo un testigu malisioso."
23,2,"\"No sigui e mayoria den hasimentu di maldat, ni testifiká den un pleitu, asina ku bo ta bira bai tras di e mayoria, pa pèrvèrtí hustisia;"
23,3,"i no faboresé un hende pober den su pleitu."
23,4,"\"Si bo topa bo enemigu su buey òf su buriku ku a pèrdè kaminda, bo mester hib'é bèk p'é sigur."
23,5,"Si bo mira e buriku di un hende ku ta odiabo drumí bou di su karga sin por lanta bèk, no laga un hende asina sin yudansa; bo mester yud'é deskargu'é sigur."
23,6,"\"No pèrvèrtí e hustisia ku bo ruman den nesesidat tin derecho di haña den su pleitu."
23,7,"Keda leu for di un akusashon falsu, i no mata e hende inosente ni esun hustu, pasobra lo Mi no hustifiká e kulpabel."
23,8,"\"I no tuma plaka pasá bou di mesa, pasobra plaka pasá bou di mesa ta siega esnan ku ta mira i ta pèrvèrtí kaso di e hustu."
23,9,"\"I no oprimí hende stranhero, komo ku boso mes sa kon un stranhero ta sinti, pasobra boso tambe tabata stranhero na tera di Egipto."
23,10,"\"I pa seis aña bo mester sembra bo kunuku i rekohé su kosecha,"
23,11,"ma e di shete aña bo mester lagu'é sosegá i lagu'é keda para, asina ku esnan di bo pueblo ku ta den nesesidat por kome; i tur loke nan laga e bestianan di kunuku por kome. Hasi meskos ku bo kunuku di wendrùif i ku bo hòfi di oleifi."
23,12,"\"Seis dia bo mester hasi bo trabou, ma e di shete dia bo mester stòp di traha, pa asina bo buey i bo buriku por sosegá, i e yu hòmber di bo esklabu muhé i e stranhero por hala rosea."
23,13,"\"Awor enkuanto tur loke Mi a bisa boso, boso sea alerta; i no menta nòmber di otro diosnan, ni no laga nan wòrdu tendí for di boso boka."
23,14,"\"Tres biaha pa aña boso mester selebrá un fiesta pa Mi."
23,15,"\"Warda e Fiesta di Pan Sin Zürdeg; shete dia largu bo mester kome pan sin zürdeg, manera Mi a ordenábo, na e tempu stipulá den luna di Abib, pasobra ta den e luna ei bo a sali for di Egipto. \"I ningun hende no mag presentá Mi dilanti man bashí."
23,16,"\"I warda e Fiesta di Kosecha, e promé frutanan di bo trabounan di loke bo sembra den kunuku. \"Tambe e Fiesta di Rekohementu na fin di aña, ora bo ta rekohé e fruta di bo trabounan for di kunuku."
23,17,"\"Tres biaha pa aña tur bo hende hòmbernan mester presentá dilanti di Señor DIOS."
23,18,"\"No ofresé e sanger di Mi sakrifisio huntu ku pan ku zürdeg. \"Ni e vèt di Mi fiesta no mester keda para henter anochi te mainta."
23,19,"\"Hiba e mihó di e promé frutanan di bo tera den e kas di SEÑOR bo Dios. \"No herebé un yu di kabritu den lechi di su mama."
23,20,"\"Mira, Mi ta bai manda un Angel bo dilanti pa wardabo na kaminda, i pa hibabo na e lugá ku Mi a prepará."
23,21,"Paga bon tino na djE i obedesé Su bos; no sea rebelde kontra djE, pasobra E lo no pordoná boso transgreshon, komo ku Mi nòmber ta den djE."
23,22,"Ma si di bèrdat bo kier obedesé Su bos i hasi tur loke Mi bisa, e ora ei Ami lo ta un enemigu pa bo enemigunan i un atversario pa bo atversarionan."
23,23,"Pasobra Mi Angel lo bai bo dilanti i hibabo na e tera di e amoreonan, e heteonan, e ferezeonan, e kananeonan, e heveonan i e jebuseonan; i lo Mi destruí nan kompletamente."
23,24,"No adorá nan diosnan, ni sirbi nan, ni hasi konforme nan echonan. Bo mester derotá nan kompletamente i kibra nan pilarnan sagrado na pida-pida."
23,25,"Ma sirbi SEÑOR boso Dios, i E lo bendishoná boso pan i boso awa; i lo Mi kita enfermedat for di meimei di boso."
23,26,"Ningun muhé lo no pèrdè barika ni lo no ta steril na bo tera; lo Mi kompletá e kantidat di bo dianan."
23,27,"\"Lo Mi manda Mi teror bo dilanti i konfundí tur pueblo kaminda bo yega, i lo Mi hasi tur bo enemigunan hui pa bo."
23,28,"I lo Mi manda maribomba bo dilanti, pa nan kore ku e heveonan, e kananeonan i e heteonan for di bo dilanti."
23,29,"Lo Mi no kore ku nan for di bo dilanti den un solo aña, pa e tera no bira desolá i e bestianan di mondi no bira muchu hopi pa bo."
23,30,"Ma poko-poko lo Mi kore ku nan for di bo dilanti, te ora bo oumentá sufisientemente pa poderá di e tera."
23,31,"\"I lo Mi stablesé bo frontera for di Laman Kòrá te na e laman di e filisteonan, i for di e desierto te na Riu Eufrates; pasobra lo Mi entregá e habitantenan di e tera den bo man, i lo bo kore ku nan for di bo dilanti."
23,32,"No sera ningun aliansa ku nan ni ku nan diosnan."
23,33,"No pèrmití nan biba na bo tera, pa nan no hasibo peka kontra Mi; pasobra si bo sirbi nan diosnan, esaki lo ta un trampa pa bo sigur.\""
24,1,"E ora ei El a bisa Moisés: \"Subi bin serka SEÑOR, abo i Aaron, Nadab i Abiú i setenta di e ansianonan di Israel, i boso mester adorá na un distansia."
24,2,"Ma ta Moisés so mag di yega serka SEÑOR; nan no mag di yega serka, ni e pueblo no mag subi bin huntu kuné.\""
24,3,"E ora ei Moisés a bin i a konta e pueblo tur e palabranan di SEÑOR i tur e ordenansanan; i henter e pueblo a kontestá unánimamente i a bisa: \"Tur e palabranan ku SEÑOR a papia nos lo hasi!\""
24,4,"Anto Moisés a skirbi tur e palabranan di SEÑOR. E ora ei el a lanta mainta tempran i a traha un altar na pia di e seru, ku diesdos pilar pa e diesdos tribunan di Israel."
24,5,"I el a manda hòmbernan hoben di e yunan di Israel, i nan a ofresé ofrendanan kimá i a sakrifiká bishénan machu komo ofrendanan di pas na SEÑOR."
24,6,"I Moisés a kohe mitar di e sanger i a basha esaki den puncheronan, i e otro mitar di e sanger el a sprèngu riba e altar."
24,7,"Anto el a kohe e buki di aliansa i a les'é pa e pueblo tende, i nan a bisa: \"Tur loke SEÑOR a bisa, nos lo hasi, i nos lo ta obedesido!\""
24,8,"Asina Moisés a kohe e sanger i a sprèngu esaki riba e pueblo, i a bisa: \"Mira e sanger di e aliansa ku SEÑOR a sera ku boso konforme tur e palabranan aki.\""
24,9,"E ora ei Moisés a subi e seru huntu ku Aaron, Nadab i Abiú i setenta di e ansianonan di Israel,"
24,10,"i nan a mira e Dios di Israel; i bou di Su pianan tabatin manera un flur di safiro, kla-kla manera shelu mes."
24,11,"Sinembargo, E no a saka Su man kontra e nobelnan di e yunan di Israel; i nan a mira Dios, i nan a kome i bebe."
24,12,"Awor SEÑOR a bisa Moisés: \"Subi bin serka Mi riba e seru i keda einan, i lo Mi dunabo e tablanan di piedra huntu ku e lei i e mandamentu ku Mi a skirbi pa instruí nan.\""
24,13,"Pesei Moisés a lanta huntu ku su sirbidó Josué, i Moisés a subi e seru di Dios."
24,14,"Ma na e ansianonan el a bisa: \"Warda nos akinan te ora nos bin bèk serka boso. I mira, Aaron ku Hur ta serka boso; ken ku tin un difikultat, lagu'é bai serka nan.\""
24,15,"E ora ei Moisés a subi e seru, i e nubia a tapa e seru."
24,16,"I e gloria di SEÑOR a keda riba Seru Sinaí, i e nubia a tapa e seru seis dia largu; i riba e di shete dia Dios a yama Moisés for di meimei di e nubia."
24,17,"I den bista di e yunan di Israel e aparensia di e gloria di SEÑOR tabata manera un kandela konsumidor riba kabes di e seru."
24,18,"I Moisés a drenta den e nubia ora ku e tabata subi e seru; i Moisés a keda riba e seru kuarenta dia i kuarenta nochi."
25,1,"E ora ei SEÑOR a papia ku Moisés, bisando:"
25,2,"\"Bisa e yunan di Israel pa tuma un ofrenda pa Mi; for di kada hòmber ku ta duna for di e boluntat di su kurason boso mester tuma Mi ofrenda."
25,3,"I esaki ta e ofrenda ku boso mester tuma for di nan: oro, plata i bròns,"
25,4,"hilu blou, púrpura i skarlata, lino fini, lana di kabritu,"
25,5,"kueru di karné chubatu tiñá kòrá, kueru di dòlfein, palu di akasia,"
25,6,"zeta pa e lus, spesereinan pa e zeta di unshon i pa e sensia aromátiko,"
25,7,"piedra di òneks i piedra pa montura, pa e efòd i pa e pechero."
25,8,"\"I laga nan traha un santuario pa Mi, pa Mi keda biba meimei di nan."
25,9,"Konforme tur loke Mi ta bai mustrabo, manera e diseño di e tabernakel i e diseño di tur su artíkulonan-di-uzo, asina boso mester trah'é."
25,10,"\"I nan mester traha un arka di palu di akasia, dos kodo i mei largu, un kodo i mei hanchu i un kodo i mei haltu."
25,11,"I bo mester fur'é ku oro puru; paden i pafó bo mester fur'é i traha un leishi di oro rònt di djé."
25,12,"I bo mester basha kuater renchi di oro p'é i pega nan na su kuater pianan, i mester tin dos renchi na esun banda di djé i dos renchi na e otro banda di djé."
25,13,"I bo mester traha bara di palu di akasia i fura nan ku oro."
25,14,"I bo mester pasa e baranan den e renchinan na e bandanan di e arka, pa karga e arka kuné."
25,15,"E baranan mester keda den e renchinan di e arka; no mester saka nan for di djé."
25,16,"I bo mester pone den e arka e testimonio ku lo Mi dunabo."
25,17,"\"I bo mester traha un propisiatorio di oro puru, dos kodo i mei largu i un kodo i mei hanchu."
25,18,"I bo mester traha dos kerubin di oro; traha nan di oro batí-ku-martiu, na e dos puntanan di e propisiatorio."
25,19,"I bo mester traha un kerubin na esun punta i un kerubin na e otro punta; traha e kerubinnan di un solo pida ku e propisiatorio na su dos puntanan."
25,20,"I e kerubinnan mester tin nan halanan habrí mandá ariba, asina kubriendo e propisiatorio ku nan halanan. E kerubinnan mester ta kara pa otro, mirando den direkshon di e propisiatorio."
25,21,"I bo mester pone e propisiatorio riba e arka, i pone e testimonio ku lo Mi dunabo den e arka."
25,22,"I einan lo Mi reuní ku bo, i for di ariba di e propisiatorio, for di meimei di e dos kerubinnan ku tin riba e arka di testimonio, lo Mi papia ku bo tokante di tur loke Mi lo dunabo komo mandamentu pa e yunan di Israel."
25,23,"\"I bo mester traha un mesa di palu di akasia, dos kodo largu, un kodo hanchu i un kodo i mei haltu."
25,24,"I bo mester fur'é ku oro puru i traha un leishi di oro tur rònt di djé."
25,25,"I bo mester traha un rant p'é di hanchura di un man; i traha un leishi di oro pa e rant rònt di djé."
25,26,"I bo mester traha kuater renchi di oro p'é i pone renchi na e kuater skinanan ku tin na e kuater pianan."
25,27,"E renchinan mester ta pegá ku e rant komo kosnan pa tene e baranan pa karga e mesa kuné."
25,28,"I bo mester traha e baranan di palu di akasia i fura nan ku oro, pa por karga e mesa kuné."
25,29,"I bo mester traha su tayónan, su kucharanan, su kanikanan i su kòmchinan, pa basha e ofrendanan di bibida kuné; traha nan di oro puru."
25,30,"I bo mester pone e pan di e Presensia riba e mesa Mi dilanti kontinuamente."
25,31,"\"Anto bo mester traha un kandelá di oro puru. E kandelá, su base i su pia mester wòrdu trahá di oro batí-ku-martiu. Su kèlkinan, su kònòpinan di flor i su flornan mester ta di un solo pida kuné."
25,32,"E mester tin seis brasa ta sali for di su bandanan; tres brasa di e kandelá for di esun banda i tres brasa di e kandelá for di e otro banda."
25,33,"Tres kèlki mester wòrdu trahá den forma di flor di amandel na esun brasa, ku un kònòpi di flor i un flor, i tres kèlki trahá den forma di flor di amandel na e otro brasa, ku un kònòpi di flor i un flor--asina pa seis brasa ku ta sali for di e kandelá;"
25,34,"i na e kandelá kuater kèlki, trahá den forma di flor di amandel ku su kònòpinan di flor i su flornan."
25,35,"I mester tin un kònòpi di flor bou di e promé par di brasa ku ta sali for di djé, i un kònòpi di flor bou di e di dos par di brasa ku ta sali for di djé; i un kònòpi di flor bou di e di tres par di brasa ku ta sali for di djé, pa e seis brasanan ku ta sali for di e kandelá."
25,36,"Nan kònòpinan di flor i nan brasanan mester ta di un solo pida ku e kandelá; e kos kompleto mester ta un solo pida, batí-ku-martiu for di oro puru."
25,37,"\"E ora ei bo mester traha su shete lampinan; i nan mester pone su lampinan di tal manera ku nan ta lusa e espasio dilanti di djé."
25,38,"I su kosnan-pa-paga-lampi i nan skalchinan mester ta di oro puru."
25,39,"E mester wòrdu trahá di un talento di oro puru, huntu ku tur e artíkulonan-di-uzo aki."
25,40,"I mira pa bo traha nan konforme e diseño ku a wòrdu mustrá na bo riba e seru."
26,1,"\"Ademas, bo mester traha e tabernakel di dies kortina di lino fini trosí, i hilu blou, púrpura i skarlata; bo mester traha nan ku kerubin, e obra di un trahadó eksperto."
26,2,"E largura di kada kortina mester ta bint'i ocho kodo, i e hanchura di kada kortina, kuater kodo; tur e kortinanan mester tin e mesun midí."
26,3,"Sinku kortina mester wòrdu pegá na otro; i e otro sinku kortinanan mester wòrdu pegá na otro."
26,4,"I bo mester traha lùs blou na rant di e kortina di mas pafó den e promé sèt, i traha nan meskos na rant di e último kortina den e di dos sèt."
26,5,"Traha sinkuenta lùs den esun kortina, i traha sinkuenta lùs na rant di e kortina ku ta den e di dos sèt; e lùsnan mester ta un enfrente di otro."
26,6,"Anto traha sinkuenta klèm di oro, i pega e kortinanan na otro ku e klèmnan, pa e tabernakel keda tur na ún."
26,7,"\"E ora ei bo mester traha kortina di lana di kabritu komo un tènt ofer di e tabernakel; traha diesun kortina na tur."
26,8,"E largura di kada kortina mester ta trinta kodo i e hanchura di kada kortina, kuater kodo; e diesun kortinanan mester tin e mesun midí."
26,9,"I bo mester pega sinku kortina na otro, hasi nan ún sèt, i pega e otro seis kortinanan na otro, hasi nan ún sèt, i dobla e di seis kortina na dos na e parti dilanti di e tènt."
26,10,"I traha sinkuenta lùs na rant di e kortina ku ta esun último na e promé sèt, i sinkuenta lùs na rant di e kortina ku ta esun último na e di dos sèt."
26,11,"E ora ei bo mester traha sinkuenta hak di bròns, i pasa e haknan den e lùsnan i pega e tènt na otro, pa e keda tur na ún."
26,12,"Anto e parti ku ta kologá, ku a resta di e kortinanan di e tènt, e mitar kortina ku a resta, mester keda kologá na parti patras di e tabernakel."
26,13,"I e kodo na esun banda i e kodo na e otro banda, di loke a resta den e largura di e kortinanan di e tènt, mester keda kologá na e bandanan di e tabernakel, na esun banda i na e otro banda, pa tap'é."
26,14,"I bo mester traha pa e tènt un kapa di kueru di karné chubatu tiñá kòrá, i un kapa di kueru di dòlfein riba esaki."
26,15,"\"Anto e tablanan pa e tabernakel bo mester traha di palu di akasia, pará règt."
26,16,"E largura di kada tabla mester ta dies kodo, i e hanchura di kada tabla mester ta un kodo i mei."
26,17,"Mester tin dos pènchi pa kada tabla, pa pega nan na otro; asina bo mester hasi pa tur e tablanan di e tabernakel."
26,18,"I bo mester traha e tablanan pa e tabernakel, binti tabla pa e parti sùit."
26,19,"I traha kuarenta pia di plata bou di e binti tablanan, dos pia bou di un tabla pa su dos pènchinan i dos pia bou di un otro tabla pa su dos pènchinan;"
26,20,"i pa e otro banda di e tabernakel, e banda nòrt, binti tabla;"
26,21,"i nan kuarenta pianan di plata: dos pia bou di un tabla i dos pia bou di un otro tabla."
26,22,"I pa e parti patras di e tabernakel, parti pabou, bo mester traha seis tabla."
26,23,"I bo mester traha dos tabla pa e skinanan di e tabernakel, parti patras."
26,24,"Nan mester ta pegá na otro na e parti abou i pegá na otro na e parti ariba, ku ún renchi. Asina mester ta pa nan tur dos. Nan mester forma e dos skinanan."
26,25,"I mester tin ocho tabla ku nan pianan di plata, dieseis pia: dos pia bou di esun tabla i dos pia bou di e otro tabla."
26,26,"\"E ora ei bo mester traha baranan di palu di akasia, sinku pa e tablanan di esun banda di e tabernakel,"
26,27,"sinku bara pa e tablanan di e otro banda di e tabernakel, i sinku bara pa e tablanan di e banda patras di e tabernakel, parti pabou."
26,28,"Anto e bara di meimei mester pasa dor di e tablanan, nèt meimei, di punta pa punta."
26,29,"Bo mester fura e tablanan ku oro i traha nan renchinan di oro pa tene e baranan kuné; i fura e baranan ku oro."
26,30,"\"E ora ei bo mester lanta e tabernakel konforme su plan ku a wòrdu mustrá na bo riba e seru."
26,31,"\"I bo mester traha un velo di hilu blou, púrpura i skarlata, i lino fini trosí. E mester wòrdu trahá ku kerubin, e obra di un trahadó eksperto."
26,32,"I bo mester kologu'é na kuater pilar di palu di akasia, furá ku oro. Nan haknan tambe mester ta di oro, riba kuater pia di plata."
26,33,"I bo mester kologá e velo bou di e haknan i hiba e arka di testimonio eiden, tras di e velo; i e velo mester sirbi pa bo komo un separashon entre e lugá santu i e lugá santísimo."
26,34,"I bo mester pone e propisiatorio riba e arka di testimonio den e lugá santísimo."
26,35,"I bo mester pone e mesa pafó di e velo i e kandelá enfrente di e mesa parti sùit di e tabernakel, i pone e mesa na e banda nòrt."
26,36,"\"I bo mester traha un skèrm pa e entrada di tènt, di hilu blou, púrpura i skarlata, i lino fini trosí, e obra di un wefdó-di-tela."
26,37,"I bo mester traha sinku pilar di palu di akasia pa e skèrm i fura nan ku oro; nan haknan tambe mester ta di oro; i bo mester basha sinku pia di bròns pa nan."
27,1,"\"I bo mester traha e altar di palu di akasia, sinku kodo largu i sinku kodo hanchu; e altar mester ta firkant, i su haltura mester ta tres kodo."
27,2,"I bo mester traha su kachunan na su kuater skinanan; su kachunan mester forma un solo pida kuné. I bo mester fur'é ku bròns."
27,3,"I bo mester traha su hèmchinan pa saka su shinishi, i su skòpnan, su puncheronan, su fòrkinan i su weanan-pa-kandela; i bo mester traha tur su artíkulonan-di-uzo di bròns."
27,4,"I bo mester traha p'é un roster di bròns, i na e nèt bo mester traha kuater renchi di bròns na su kuater skinanan."
27,5,"I bo mester pone esaki bou di rant di e altar, parti abou, pa e nèt yega na mitar di e haltura di e altar."
27,6,"I bo mester traha baranan pa e altar, baranan di palu di akasia, i fura nan ku bròns."
27,7,"I su baranan mester wòrdu pasá den e renchinan, asina ku e baranan lo keda na kada banda di e altar ora ta kargu'é."
27,8,"Bo mester traha e altar hòl, di tabla; manera a wòrdu mustrá na bo riba e seru, asina nan mester trah'é."
27,9,"\"I bo mester traha e plenchi di e tabernakel. Na e parti sùit mester tin pa e plenchi kortina di lino fini trosí, shen kodo largu na esun banda;"
27,10,"i su binti pilarnan ku nan binti pianan mester ta di bròns; e haknan di e pilarnan ku nan banchinan mester ta di plata."
27,11,"I meskos, pa e largura di e parti nòrt mester tin kortina shen kodo largu, ku su binti pilarnan ku nan binti pianan di bròns; e haknan di e pilarnan i nan banchinan mester ta di plata."
27,12,"\"I pa e hanchura di e plenchi parti pabou mester tin kortina di sinkuenta kodo ku nan dies pilarnan i nan dies pianan."
27,13,"I e hanchura di e plenchi parti pariba mester ta sinkuenta kodo."
27,14,"E kortinanan pa esun banda di e entrada mester ta diesinku kodo, ku nan tres pilarnan i nan tres pianan."
27,15,"I pa e otro banda mester tin kortina di diesinku kodo, ku nan tres pilarnan i nan tres pianan."
27,16,"\"I pa entrada di e plenchi mester tin un skèrm di binti kodo largu di hilu blou, púrpura i skarlata, i lino fini trosí, e obra di un wefdó-di-tela, ku nan kuater pilarnan i nan kuater pianan."
27,17,"Tur e pilarnan tur rònt di e plenchi mester tin banchi di plata ku nan haknan di plata i nan pianan di bròns."
27,18,"E largura di e plenchi mester ta shen kodo i su hanchura sinkuenta kodo tur kaminda, i su haltura sinku kodo di lino fini trosí, ku nan pianan di bròns."
27,19,"Tur e artíkulonan-di-uzo di e tabernakel ku ta wòrdu uzá den tur su sirbishi, ku tur su stakanan, ku tur e stakanan pa e plenchi, mester ta di bròns."
27,20,"\"I bo mester duna òrdu na e yunan di Israel pa nan trese pa bo zeta puru di oleifi batí pa e lus, pa por laga un lampi sende kontinuamente."
27,21,"Den e tènt di reunion, pafó di e velo ku tin dilanti di e testimonio, Aaron ku su yu hòmbernan mester pèrkurá pa e lampi for di atardi te mainta dilanti di SEÑOR; esaki mester ta un statuto perpetuo pa e yunan di Israel durante di tur nan generashonnan."
28,1,"\"E ora ei trese serka bo, bo ruman hòmber Aaron i su yu hòmbernan: Nadab, Abiú, Eleazar ku Itamar, huntu kuné, for di entre e yunan di Israel, pa sirbiMi komo saserdote."
28,2,"I bo mester traha pañanan santu pa bo ruman hòmber Aaron, pa gloria i pa bunitesa."
28,3,"I bo mester papia ku tur e personanan eksperto ku Mi a yena ku e spiritu di sabiduria, pa nan traha Aaron su pañanan, pa konsagr'é pa e sirbiMi komo saserdote."
28,4,"I esakinan ta e pañanan ku nan mester traha: un pechero, un efòd, un mantel i un túnika bòrdá, un tùlban i un faha, i nan mester traha pañanan santu pa bo ruman hòmber Aaron ku su yu hòmbernan, pa e sirbiMi komo saserdote."
28,5,"I nan mester kohe e hilu di oro i e hilu blou, púrpura i skarlata, i e lino fini."
28,6,"\"Nan mester traha e efòd di oro, di hilu blou, púrpura i skarlata, i lino fini trosí, e obra di e trahadó eksperto."
28,7,"E efòd mester tin dos strèp-di-skouder pegá na su dos puntanan, i asina e lo keda pegá na otro."
28,8,"I e banchi masha fini gewef ku tin na djé mester ta di e mesun kalidat di obra, di e mesun material: di oro, di hilu blou, púrpura i skarlata, i lino fini trosí."
28,9,"\"I bo mester kohe dos piedra di òneks i graba e nòmbernan di e yunan di Israel riba nan,"
28,10,"seis di nan nòmbernan riba esun piedra, i e nòmbernan di e seisnan ku a resta riba e otro piedra, segun e òrdu di nan nasementu."
28,11,"Manera un hoyero ta graba un seyo, asina bo mester graba e dos piedranan segun e nòmbernan di e yunan di Israel, i pega nan den montura di oro filigrana."
28,12,"I bo mester pone e dos piedranan na e strèpnan-di-skouder di e efòd, komo piedranan di konmemorashon pa e yunan di Israel, i Aaron mester karga nan nòmbernan dilanti di SEÑOR riba su dos skoudernan komo un konmemorashon."
28,13,"I bo mester traha monturanan di filigrana di oro,"
28,14,"i dos kadena di oro puru; bo mester traha nan manera kordon trosí i pega e kadenanan, ku a wòrdu trosí manera kordon, na e monturanan di filigrana."
28,15,"\"I bo mester traha un pechero di huisio, e obra di un wefdó-di-tela eksperto; manera e obra di e efòd bo mester trah'é: di oro, di hilu blou, púrpura i skarlata, i lino fini trosí bo mester trah'é."
28,16,"E mester ta firkant i doblá na dos, un span largu i un span hanchu."
28,17,"I bo mester pega kuater kareda di piedra na djé; e promé kareda mester ta un kareda di rubí, topasio i esmeralda;"
28,18,"i e di dos kareda: un turkesa, un safiro i un djamanta;"
28,19,"i e di tres kareda: un yasinto, un ágata i un amatista;"
28,20,"i e di kuater kareda: un berilo, un òneks i un yaspe; nan mester wòrdu pegá den filigrana di oro."
28,21,"I e piedranan mester ta segun e nòmbernan di e yunan di Israel: diesdos, segun nan nòmbernan; nan mester ta manera grabashon den un seyo, kada un segun su nòmber pa e diesdos tribunan."
28,22,"\"I riba e pechero bo mester traha kadenanan manera kordon trosí di oro puru."
28,23,"I riba e pechero bo mester traha dos renchi di oro, i pega e dos renchinan na e dos puntanan di e pechero."
28,24,"I bo mester pasa e dos kordonnan di oro den e dos renchinan na e puntanan di e pechero."
28,25,"I bo mester pega e dos otro puntanan di e dos kordonnan na e dos monturanan di filigrana, i pone nan na e strèpnan-di-skouder di e efòd, na su parti dilanti."
28,26,"I bo mester traha dos renchi di oro i pone nan na e dos puntanan di e pechero, na su rant ku ta keda na e parti paden di e efòd."
28,27,"I bo mester traha dos renchi di oro i pone nan na e parti abou di e dos strèpnan-di-skouder di e efòd, na su parti dilanti, pegá ku e lugá kaminda e ta pegá na otro, riba e banchi masha fini gewef di e efòd."
28,28,"I ku su renchinan nan mester mara e pechero pegu'é na e renchinan di e efòd ku un kordon blou, pa e keda riba e banchi masha fini gewef di e efòd, i pa e pechero no lòs for di e efòd."
28,29,"\"I Aaron mester karga e nòmbernan di e yunan di Israel den e pechero di huisio riba su kurason, ora ku e drenta e lugá santu, komo un konmemorashon dilanti di SEÑOR, kontinuamente."
28,30,"I bo mester pone den e pechero di huisio e Urim i e Tumim, i nan mester ta riba Aaron su kurason ora ku e ta drenta dilanti di SEÑOR; i Aaron mester karga e huisio di e yunan di Israel riba su kurason dilanti di SEÑOR, kontinuamente."
28,31,"\"I bo mester traha e mantel di e efòd tur blou."
28,32,"I mester tin un habrí na su parti ariba meimei; tur rònt di e habrí mester tin un rant di obra gewef, manera e habrí di un bistí di guera, pa e no tòrnu."
28,33,"I na su zòm bo mester traha granatapel di hilu blou, púrpura i skarlata, tur rònt na su zòm, i bèl di oro entre nan, tur rònt:"
28,34,"un bèl di oro i un granatapel, un bèl di oro i un granatapel, tur rònt na zòm di e mantel."
28,35,"I Aaron mester bisti esaki ora ku e ta sirbi; i por tende zonidu di esaki ora ku e ta drenta i ora ku e ta sali di e lugá santu dilanti di SEÑOR, pa e no muri."
28,36,"\"Tambe bo mester traha un plachi di oro puru i graba riba djé, manera grabashon di un seyo: 'Santu pa SEÑOR.'"
28,37,"I bo mester pegu'é na un kordon blou i esaki mester ta na e tùlban; e mester ta na e parti dilanti di e tùlban."
28,38,"I e mester ta na Aaron su frenta, i Aaron mester karga e inikidat di e kosnan santu ku e yunan di Israel ta konsagrá, relashoná ku tur nan regalonan santu; i esaki mester ta semper riba su frenta, pa nan por wòrdu aseptá dilanti di SEÑOR."
28,39,"\"I bo mester wef e túnika di lino fini, i traha un tùlban di lino fini, i traha un faha, e obra di un wefdó-di-tela."
28,40,"I pa e yu hòmbernan di Aaron bo mester traha túnika; tambe bo mester traha faha pa nan i traha paña pa mara kabes pa nan, pa gloria i pa bunitesa."
28,41,"I ku esakinan bo mester bisti bo ruman Aaron i su yu hòmbernan huntu kuné, i ungi nan i konsagrá nan i santifiká nan, pa nan sirbiMi komo saserdote."
28,42,"\"I bo mester traha paña djabou di lino pa nan, pa tapa nan sunú; esakinan mester yega di nan kustia te na nan bel di pia."
28,43,"I Aaron ku su yu hòmbernan mester tin esakinan bistí ora nan ta drenta den e tènt di reunion, òf ora nan ta aserká e altar pa sirbi den e lugá santu, pa nan no bira kulpabel i muri. \"Esaki mester ta un statuto pa semper pa Aaron i pa su desendientenan despues di djé."
29,1,"\"Awor esaki ta loke bo mester hasi ku nan pa konsagrá nan pa sirbiMi komo saserdote: kohe un bishé machu i dos karné chubatu sin defekto,"
29,2,"i pan sin zürdeg, pan buskuchi sin zürdeg mesklá ku zeta, i oblea sin zürdeg huntá ku zeta; bo mester traha nan di hariña fini di trigo."
29,3,"I bo mester pone nan den un makutu i presentá nan den e makutu huntu ku e bishé machu i e dos karnénan chubatu."
29,4,"E ora ei bo mester hiba Aaron ku su yu hòmbernan na entrada di e tènt di reunion i laba nan ku awa."
29,5,"I bo mester kohe e pañanan i bisti Aaron e túnika, e mantel di e efòd, e efòd i e pechero, i fah'é ku e banchi masha fini gewef di e efòd;"
29,6,"i pone e tùlban riba su kabes i pone e korona santu riba e tùlban."
29,7,"E ora ei bo mester kohe e zeta di unshon i basha esaki riba su kabes i ungié."
29,8,"I bo mester trese su yu hòmbernan i bisti nan e túnikanan."
29,9,"I bo mester faha nan ku faha, Aaron ku su yu hòmbernan, i mara paña na nan kabes. Nan mester tin e saserdosio komo un statuto perpetuo. Asina bo mester konsagrá Aaron ku su yu hòmbernan."
29,10,"\"E ora ei bo mester hiba e bishé machu dilanti di e tènt di reunion, i Aaron ku su yu hòmbernan mester pone nan mannan riba kabes di e bishé machu."
29,11,"I bo mester mata e bishé machu dilanti di SEÑOR na entrada di e tènt di reunion."
29,12,"I ku bo dede bo mester kohe un poko di e sanger di e bishé machu i pone esaki na e kachunan di e altar, i basha tur e sanger na pia di e altar."
29,13,"I bo mester kohe tur e vèt ku ta tapa e shirishiri i e vèt di e higra, e dos nirnan i e vèt ku tin na nan, i kima nan riba e altar."
29,14,"Ma e karni di e bishé machu ku su kueru i su mèst bo mester kima ku kandela pafó di e kampamentu; ta un ofrenda pa piká."
29,15,"\"Tambe bo mester kohe un di e karnénan chubatu, i Aaron ku su yu hòmbernan mester pone nan mannan riba kabes di e karné chubatu;"
29,16,"i bo mester mata e karné chubatu i kohe su sanger i sprèngu esaki tur rònt riba e altar."
29,17,"E ora ei bo mester kòrta e karné chubatu na su diferente pidanan i laba su shirishiri i su patanan, i pone nan huntu ku su pida-pidanan i su kabes."
29,18,"I bo mester kima henter e karné chubatu riba e altar; esaki ta un ofrenda kimá na SEÑOR: e ta un holó dushi, un ofrenda di kandela na SEÑOR."
29,19,"\"E ora ei bo mester kohe e otro karné chubatu, i Aaron ku su yu hòmbernan mester pone nan mannan riba kabes di e karné chubatu."
29,20,"I bo mester mata e karné chubatu i kohe un poko di su sanger i pone esaki na e klèp di orea drechi di Aaron, na e klèp di orea drechi di su yu hòmbernan, na e dùim di nan man drechi i na e dede grandi di nan pia drechi, i sprèngu restu di e sanger tur rònt riba e altar."
29,21,"E ora ei bo mester kohe un poko di e sanger ku tin riba e altar i un poko di e zeta di unshon, i sprèngu esaki riba Aaron i riba su pañanan, riba su yu hòmbernan i riba e pañanan di su yu hòmbernan, asina ku tantu é komo su pañanan lo ta konsagrá, i tambe su yu hòmbernan i e pañanan di su yu hòmbernan."
29,22,"\"Tambe bo mester kohe e vèt di e karné chubatu i e rabu gordo, e vèt ku ta tapa e shirishiri i e vèt di e higra, e dos nirnan i e vèt ku tin na nan i e pia drechi (pasobra e ta un karné chubatu di konsagrashon),"
29,23,"i un pan buskuchi, un pan buskuchi mesklá ku zeta i un oblea for di e makutu di pan sin zürdeg, ku ta poní dilanti di SEÑOR;"
29,24,"i pone tur esakinan den man di Aaron i den man di su yu hòmbernan, i zoya nan komo un ofrenda di zoyamentu dilanti di SEÑOR."
29,25,"I bo mester tuma nan for di nan man i kima nan riba e altar, riba e ofrenda kimá, komo un holó dushi dilanti di SEÑOR; ta un ofrenda di kandela na SEÑOR."
29,26,"E ora ei bo mester kohe e pechu di Aaron su karné chubatu di konsagrashon, i zoya esaki komo un ofrenda di zoyamentu dilanti di SEÑOR; i esaki lo ta bo porshon."
29,27,"\"I bo mester konsagrá e pechu di e ofrenda di zoyamentu i e pia di e ofrenda di halsamentu ku a wòrdu zoyá i ku a wòrdu ofresí for di e karné chubatu di konsagrashon, for di esun ku tabata pa Aaron i for di esun ku tabata pa su yu hòmbernan."
29,28,"I esaki mester ta pa Aaron ku su yu hòmbernan komo nan porshon pa semper for di e yunan di Israel, pasobra e ta un ofrenda di halsamentu; i esaki mester ta un ofrenda di halsamentu di e yunan di Israel, for di e sakrifisionan di nan ofrendanan di pas, nan ofrenda di halsamentu na SEÑOR."
29,29,"\"I e pañanan santu di Aaron mester ta pa su yu hòmbernan despues di djé, pa nan wòrdu ungí i konsagrá den nan."
29,30,"Shete dia largu e yu hòmber di Aaron ku ta saserdote na su lugá mester bisti nan ora ku e ta bai den e tènt di reunion pa sirbi den e lugá santu."
29,31,"\"I bo mester kohe e karné chubatu di konsagrashon i herebé su karni den un lugá santu."
29,32,"I Aaron ku su yu hòmbernan mester kome e karni di e karné chubatu i e pan ku ta den e makutu, na entrada di e tènt di reunion."
29,33,"Asina nan mester kome e kosnan ei pa medio di kual ekspiashon a wòrdu hasí dia di nan konsagrashon i santifikashon; ma un stranhero no mag kome nan, pasobra nan ta kosnan santu."
29,34,"I si algu di e karni di konsagrashon òf algu di e pan keda te su manisé, e ora ei bo mester kima loke a keda ku kandela; no mag kome esaki, pasobra e ta un kos santu."
29,35,"\"I asina bo mester hasi ku Aaron i su yu hòmbernan konforme tur loke Mi a ordenábo; bo mester konsagrá nan durante di shete dia."
29,36,"I tur dia bo mester ofresé un bishé machu komo un ofrenda pa piká pa ekspiashon, i purifiká e altar ora bo ta hasi ekspiashon p'é; i ungié pa konsagr'é."
29,37,"Shete dia largu bo mester hasi ekspiashon pa e altar i konsagr'é; e ora ei e altar lo ta masha santu mes, i kiko ku bin den kontakto ku e altar lo ta santu."
29,38,"\"Awor esaki ta loke bo mester ofresé riba e altar: dos lamchi di karné di un aña tur dia, kontinuamente."
29,39,"Bo mester ofresé esun lamchi mainta, i e otro lamchi ora nochi ta sera;"
29,40,"i mester tin un désimo parti di un efa di hariña fini mesklá ku un di kuater parti di un hin di zeta batí i un di kuater parti di un hin di biña komo un ofrenda di bibida pa esun lamchi."
29,41,"I bo mester ofresé e otro lamchi ora nochi ta sera, i ofresé huntu kuné e mesun ofrenda di mainshi meskos ku mainta i e mesun ofrenda di bibida, komo un holó dushi, un ofrenda di kandela na SEÑOR."
29,42,"\"E mester ta un ofrenda kimá kontinuo durante di tur boso generashonnan na entrada di e tènt di reunion dilanti di SEÑOR, kaminda Ami lo reuní ku boso, pa papia ku boso ayanan."
29,43,"I ayanan lo Mi reuní ku e yunan di Israel, i e lugá lo wòrdu konsagrá pa medio di Mi gloria."
29,44,"\"I lo Mi konsagrá e tènt di reunion i e altar; tambe lo Mi konsagrá Aaron ku su yu hòmbernan pa sirbiMi komo saserdote."
29,45,"I lo Mi biba meimei di e yunan di Israel i lo ta nan Dios."
29,46,"I nan lo sa ku Ami ta SEÑOR nan Dios, Kende a saka nan for di tera di Egipto, pa Mi biba meimei di nan; Ami ta SEÑOR nan Dios."
30,1,"\"Ademas, bo mester traha un altar komo un lugá pa kima sensia; bo mester trah'é di palu di akasia."
30,2,"Su largura mester ta un kodo i su hanchura un kodo; e mester ta firkant, i su haltura mester ta dos kodo; su kachunan mester forma un solo pida kuné."
30,3,"Anto bo mester fur'é ku oro puru, su parti ariba i su bandanan tur rònt i su kachunan; i traha un leishi di oro tur rònt di djé."
30,4,"I bo mester traha dos renchi di oro p'é bou di su leishi; traha nan na su dos bandanan--na e bandanan ku ta keda enfrente di otro--i nan mester ta kosnan pa tene e baranan pa kargu'é kuné."
30,5,"Tambe bo mester traha e baranan di palu di akasia i fura nan ku oro."
30,6,"I bo mester pone e altar aki dilanti di e velo ku ta keda dilanti di e arka di testimonio, dilanti di e propisiatorio ku ta riba e arka di testimonio, kaminda Mi lo reuní ku boso."
30,7,"\"I Aaron mester kima sensia aromátiko riba djé; e mester kima esaki tur mainta ora ku e ta kòrta mecha di e lampinan."
30,8,"I ora ku Aaron ta kòrta mecha di e lampinan ora nochi ta sera, e mester kima sensia. Mester tin sensia perpetuo dilanti di SEÑOR durante di tur boso generashonnan."
30,9,"Boso no mag ofresé sensia straño riba e altar aki, ni ofrenda kimá, ni ofrenda di mainshi; i boso no mag basha ofrenda di bibida riba djé."
30,10,"I Aaron mester hasi ekspiashon riba e kachunan di e altar un biaha pa aña; e mester hasi ekspiashon riba djé ku e sanger di e ofrenda pa piká di ekspiashon un biaha pa aña durante di tur boso generashonnan. E ta masha santu mes pa SEÑOR.\""
30,11,"Tambe SEÑOR a papia ku Moisés, bisando:"
30,12,"\"Ora bo ta tuma un senso di e yunan di Israel pa konta nan, e ora ei kada un di nan mester duna plaka di reskate pa su alma na SEÑOR, ora bo ta konta nan, pa no tin plaga entre nan ora bo ta konta nan."
30,13,"Esaki ta loke kada un ku wòrdu kontá mester duna: mitar siklo, segun e siklo di e santuario (un siklo ta binti gera), mitar siklo komo un ofrenda na SEÑOR."
30,14,"Tur hende ku wòrdu kontá, di binti aña p'ariba, mester duna e ofrenda na SEÑOR."
30,15,"E riku no mester paga mas, ni e pober no mester paga menos ku e mitar siklo, ora boso duna e ofrenda na SEÑOR pa hasi ekspiashon pa boso alma."
30,16,"I boso mester tuma e plaka di ekspiashon for di e yunan di Israel, i duna esaki pa e sirbishi di e tènt di reunion, pa e por ta un konmemorashon pa e yunan di Israel dilanti di SEÑOR, pa hasi ekspiashon pa boso alma.\""
30,17,"I SEÑOR a papia ku Moisés, bisando:"
30,18,"\"Tambe bo mester traha un labamano di bròns, ku su pia di bròns, pa laba; i pon'é entre e tènt di reunion i e altar, i pone awa aden."
30,19,"I Aaron ku su yu hòmbernan mester laba nan man i nan pia for di djé;"
30,20,"ora nan ta drenta e tènt di reunion nan mester laba nan mes ku awa pa nan no muri; òf ora nan ta aserká e altar pa sirbi dor di kima un ofrenda di kandela na SEÑOR."
30,21,"Asina nan mester laba nan man i nan pia pa nan no muri; i esaki mester ta un statuto perpetuo pa nan, pa Aaron ku su desendientenan durante di tur nan generashonnan.\""
30,22,"Ademas, SEÑOR a papia ku Moisés, bisando:"
30,23,"\"Kohe tambe pa bo mes e mihó spesereinan: sinku shen siklo di mirra líkido i mitar di e kantidat ei, esta, dos shent'i sinkuenta siklo di kané aromátiko, i dos shent'i sinkuenta siklo di kaña aromátiko,"
30,24,"i sinku shen siklo di kasia, segun e siklo di e santuario, i un hin di zeta di oleifi."
30,25,"I ku esakinan bo mester traha un zeta di unshon santu, un meskla di perfume, e obra di un trahadó-di-perfume; e lo ta un zeta santu di unshon."
30,26,"I ku esaki bo mester ungi e tènt di reunion i e arka di testimonio,"
30,27,"i e mesa ku tur su artíkulonan-di-uzo, e kandelá ku su artíkulonan-di-uzo i e altar di sensia,"
30,28,"i e altar di ofrenda kimá ku tur su artíkulonan-di-uzo i e labamano ku su pia."
30,29,"Tambe bo mester konsagrá nan, pa nan por ta masha santu mes; kiko ku bin den kontakto ku nan lo ta santu."
30,30,"\"I bo mester ungi Aaron ku su yu hòmbernan i konsagrá nan, pa nan sirbiMi komo saserdote."
30,31,"Anto bo mester papia ku e yunan di Israel, bisando: 'Esaki mester ta un zeta santu di unshon pa Mi durante di tur boso generashonnan."
30,32,"E no mag wòrdu bashá riba kurpa di ningun hende, ni boso no mag traha nada meskos kuné, di e mesun fórmula; e ta santu i e lo ta santu pa boso."
30,33,"Ken ku meskla algu paresido, òf ken ku pone algu di djé riba un stranhero, mester wòrdu kòrtá kitá for di su pueblo.'\""
30,34,"E ora ei SEÑOR a bisa Moisés: \"Kohe pa bo mes spesereinan, balsem, onicha i galbanum, spesereinan ku sensia puru; di tur, e mesun kantidat."
30,35,"I di esaki bo mester traha sensia, un perfume, e obra di un trahadó-di-perfume, salá, puru i santu."
30,36,"I bati poko di djé hasi fini-fini, i pone parti di djé dilanti di e testimonio den e tènt di reunion, kaminda Ami lo reuní ku boso; e lo ta masha santu mes pa boso."
30,37,"I e sensia ku bo traha, boso no mester traha di e mesun fórmula pa boso mes; e lo ta santu pa bo pa SEÑOR."
30,38,"Ken ku traha algu paresido, pa uza komo perfume, mester wòrdu kòrtá kitá for di su pueblo.\""
31,1,"Awor SEÑOR a papia ku Moisés, bisando:"
31,2,"\"Mira, Mi a yama Bezaleel, yu hòmber di Uri, yu hòmber di Hur, di e tribu di Juda, pa nòmber."
31,3,"I Mi a yen'é ku e Spiritu di Dios den sabiduria, den komprendementu, den konosementu i den tur sorto di obra,"
31,4,"pa traha diseñonan pa obra di oro, di plata i di bròns,"
31,5,"i pa kòrta piedra pa montura, pa graba den palu, pa e traha den tur sorto di obra."
31,6,"I mira, Ami mes a nombra huntu kuné Aholiab, yu hòmber di Ahisamak, di e tribu di Dan; i den kurason di tur ku ta eksperto Mi a pone sabiduria, pa nan traha tur loke Mi a ordenábo:"
31,7,"e tènt di reunion, e arka di testimonio, e propisiatorio riba djé, i tur e artíkulonan-di-uzo di e tènt;"
31,8,"tambe e mesa ku su artíkulonan-di-uzo, e kandelá di oro puru ku tur su artíkulonan-di-uzo, e altar di sensia;"
31,9,"tambe e altar di ofrenda kimá ku tur su artíkulonan-di-uzo, e labamano ku su pia;"
31,10,"tambe e pañanan gewef, e pañanan santu pa saserdote Aaron i e pañanan di su yu hòmbernan, pa nan ehersé e saserdosio aden;"
31,11,"tambe e zeta di unshon i e sensia aromátiko pa e lugá santu. Nan mester traha esakinan konforme tur loke Mi a ordenábo.\""
31,12,"I SEÑOR a papia ku Moisés, bisando:"
31,13,"\"Ma pa loke t'abo, papia ku e yunan di Israel, bisando: 'Siguramente boso mester warda Mi sabatnan; pasobra esaki ta un señal entre Ami i boso durante di tur boso generashonnan, pa boso sa ku Ami ta SEÑOR, Kende ta santifiká boso."
31,14,"'Pesei boso mester warda dia di sabat, pasobra e ta santu pa boso. Esun ku profan'é mester wòrdu matá sigur; pasobra ken ku hasi kualke trabou riba dia di sabat mester wòrdu kòrtá kitá for di meimei di su pueblo."
31,15,"Seis dia trabou mag wòrdu hasí, ma e di shete dia tin un sabat di sosiegu kompleto, santu na SEÑOR; ken ku hasi kualke trabou riba dia di sabat mester wòrdu matá sigur."
31,16,"Pesei e yunan di Israel mester warda sabat, pa selebrá sabat durante di tur nan generashonnan komo un aliansa perpetuo.'"
31,17,"E ta un señal entre Ami i e yunan di Israel pa semper; pasobra den seis dia SEÑOR a traha shelu i tera, ma riba e di shete dia El a sosegá i a keda refreská.\""
31,18,"I ora ku El a kaba di papia ku Moisés riba Seru Sinaí, El a dun'é e dos tablanan di testimonio, tablanan di piedra, skirbí ku e dede di Dios."
32,1,"Awor ora ku e pueblo a mira ku Moisés a tarda pa baha for di e seru, e pueblo a reuní rònt di Aaron i a bis'é: \"Ban mira, traha pa nos un dios ku lo bai nos dilanti, pasobra e Moisés aki, e hòmber ku a saka nos for di tera di Egipto, nos no sa kiko a para di djé.\""
32,2,"I Aaron a bisa nan: \"Kita e renchinan di oro ku tin na orea di boso esposanan, boso yu hòmbernan i boso yu muhénan, i trese nan pa mi.\""
32,3,"E ora ei henter e pueblo a kita e renchinan di oro ku nan tabatin na nan orea i a hiba nan pa Aaron."
32,4,"I el a tuma e oro for di nan man, a duna esaki forma ku un hèrmènt pa graba i a traha un bishé bashá kuné. Anto nan a bisa: \"Esaki ta bo dios, O Israel, ku a sakabo for di tera di Egipto.\""
32,5,"Awor ora Aaron a mira esaki, el a traha un altar dilanti di e bishé; i Aaron a hasi un proklamashon i a bisa: \"Mañan lo tin un fiesta na SEÑOR.\""
32,6,"I su manisé nan a lanta tempran i a ofresé ofrendanan kimá i a trese ofrendanan di pas; i e pueblo a sinta pa kome i bebe i a lanta pa gosa."
32,7,"E ora ei SEÑOR a bisa Moisés: \"Baha bai mesora, pasobra bo pueblo ku bo a saka for di tera di Egipto a korumpí su mes."
32,8,"Masha lihé nan a bandoná e kaminda ku Mi a ordená nan. Nan a traha pa nan mes un bishé bashá, a adorá esaki, a ofresé sakrifisio na djé i a bisa: 'Esaki ta bo dios, O Israel, ku a sakabo for di tera di Egipto!'\""
32,9,"I SEÑOR a bisa Moisés: \"Mi a mira e pueblo aki, i ata, nan ta un pueblo kabesura."
32,10,"Pesei awor, lagaMi ketu, pa Mi rabia kima kontra nan i pa Mi destruí nan; i di bo lo Mi traha un nashon grandi.\""
32,11,"E ora ei Moisés a supliká SEÑOR su Dios, i a bisa: \"O SEÑOR, pakiko Bo rabia ta kima kontra Bo pueblo ku Bo a saka for di tera di Egipto ku gran poder i ku un man poderoso?"
32,12,"Pakiko e egipsionan mester bisa: 'Ku mal intenshon El a saka nan pa mata nan den e serunan i pa destruí nan for di riba superfisio di tera'? Bira for di Bo rabia ardiente i kambia Bo idea di hasi daño na Bo pueblo."
32,13,"Kòrda riba Abraham, Isaak i Israel, Bo sirbidónan, na kendenan Bo a hura pa Bo mes i kendenan Bo a bisa: 'Lo Mi multipliká boso desendientenan manera e streanan di e shelunan, i henter e tera aki, di kual Mi a papia, lo Mi duna bo desendientenan, i nan lo ered'é pa semper.'\""
32,14,"Asina SEÑOR a kambia Su idea enkuanto e daño ku El a bisa ku E lo a hasi na Su pueblo."
32,15,"E ora ei Moisés a bira baha for di e seru ku e dos tablanan di testimonio den su man, tablanan ku tabata skirbí na tur dos banda; nan tabata skirbí na esun banda i na e otro banda."
32,16,"I e tablanan tabata Dios Su obra, i e skirbimentu tabata Dios Su skirbimentu, grabá riba e tablanan."
32,17,"Awor ora Josué a tende e zonidu di e pueblo ku tabata grita, el a bisa Moisés: \"Tin un zonidu di guera den e kampamentu.\""
32,18,"Ma Moisés a bisa: \"No ta zonidu di gritu di viktoria, ni zonidu di gritu di derota; ma ta zonidu di kantamentu mi ta tende.\""
32,19,"I a sosodé ku asina Moisés a yega serka di e kampamentu, el a mira e bishé i e baliamentu; i Moisés su rabia a kima, i el a tira e tablanan for di su man i a kibra nan na pida-pida na pia di e seru."
32,20,"I el a kohe e bishé ku nan a traha, a kim'é ku kandela i a mul'é hasié fini-fini, i a stroi e riba superfisio di e awa. I el a hasi e yunan di Israel bebe esaki."
32,21,"E ora ei Moisés a bisa Aaron: \"Kiko e pueblo aki a hasibo ku bo a trese un piká asina grandi riba nan?\""
32,22,"I Aaron a bisa: \"No laga e rabia di mi señor kima; bo mes konosé e pueblo, ku nan ta lihé pa hasi maldat."
32,23,"Pasobra nan a bisami: 'Traha un dios pa nos ku lo bai nos dilanti, pasobra e Moisés aki, e hòmber ku a saka nos for di tera di Egipto, nos no sa kiko a para di djé.'"
32,24,"I mi a bisa nan: 'Ken ku tin oro, laga nan kit'é.' Asina nan a dunamié, i mi a tir'é den kandela, i ata e bishé aki a sali for di djé.\""
32,25,"Awor ora Moisés a mira ku e pueblo tabata for di kontrol--pasobra Aaron a laga nan sali for di kontrol pa ta un bèrguensa entre nan enemigunan--"
32,26,"Moisés a bai para den entrada di e kampamentu i a bisa: \"Ken ku ta pa SEÑOR, bin serka mi!\" I tur e yu hòmbernan di Leví a reuní serka djé."
32,27,"I el a bisa nan: \"Asina SEÑOR, e Dios di Israel, ta bisa: 'Kada hòmber pone su spada na su kustia, i kana bai bin di entrada pa entrada den e kampamentu, i kada hòmber mata su ruman hòmber i kada hòmber su amigu i kada hòmber su próhimo.'\""
32,28,"Asina e yu hòmbernan di Leví a hasi konforme e palabra di Moisés, i mas o menos tres mil hòmber di e pueblo a muri e dia ei."
32,29,"E ora ei Moisés a bisa: \"Konsagrá boso mes awe na SEÑOR--pasobra kada hòmber tabata kontra su yu hòmber i kontra su ruman hòmber--pa E por basha un bendishon riba boso awe.\""
32,30,"I a sosodé ku su manisé Moisés a bisa e pueblo: \"Boso a kometé un piká grandi, i awor mi ta bai serka SEÑOR; podisé mi por hasi ekspiashon pa boso piká.\""
32,31,"E ora ei Moisés a bolbe serka SEÑOR i a bisa: \"Ai, e pueblo aki a kometé un piká grandi, i nan a traha un dios di oro pa nan mes."
32,32,"Ma awor, si ta Bo boluntat, pordoná nan piká--i si no, pa fabor, kitami for di Bo buki ku Bo a skirbi!\""
32,33,"I SEÑOR a bisa Moisés: \"Esun ku a peka kontra Mi, esei lo Mi kita for di Mi buki."
32,34,"Ma bai awor, hiba e pueblo kaminda Mi a bisabo. Mira, Mi Angel lo bai bo dilanti; sinembargo, den e dia ku Mi kastigá, lo Mi kastigá nan pa nan piká.\""
32,35,"Asina SEÑOR a kastigá e pueblo pa motibu di loke nan a hasi ku e bishé ku Aaron a traha."
33,1,"E ora ei SEÑOR a papia ku Moisés: \"Bai for di akinan, abo i e pueblo ku bo a saka for di tera di Egipto, subi bai na e tera ku Mi a hura na Abraham, Isaak i Jakòb, bisando: 'Na bo desendientenan lo Mi duna esaki.'"
33,2,"I lo Mi manda Mi Angel bo dilanti, i lo Mi kore ku e kananeo, e amoreo, e heteo, e ferezeo, e heveo i e jebuseo."
33,3,"Bai na un tera ku tin lechi i miel na abundansia. Ma Ami lo no bai meimei di bo, pa motibu ku bo ta un pueblo kabesura, pa Mi no destruíbo na kaminda.\""
33,4,"Ora ku e pueblo a tende e palabra tristu aki, nan a tene rou, i ni un di nan no a bisti su prendanan."
33,5,"Pasobra SEÑOR a bisa Moisés: \"Bisa e yunan di Israel: 'Boso ta un pueblo kabesura; si Mi a bai meimei di bo pa un momento so, lo Mi a destruíbo. Pesei anto, kita bo prendanan for di bo kurpa, pa Mi sa kiko Mi ta bai hasi ku bo.'\""
33,6,"Asina e yunan di Israel a kita nan prendanan banda di Seru Horèb."
33,7,"Awor Moisés a kohe e tènt i a lant'é pafó di e kampamentu, un bon distansia for di e kampamentu, i el a yama esaki e tènt di reunion. I a sosodé ku tur hende ku tabata buska SEÑOR, tabata sali bai na e tènt di reunion ku tabata keda pafó di e kampamentu."
33,8,"I a sosodé ku ki ora ku Moisés tabata sali bai na e tènt, henter e pueblo tabata lanta para, kada un na entrada di su tènt, i tabata keda tene Moisés na bista te ora ku e drenta e tènt."
33,9,"I a sosodé ku ki ora ku Moisés tabata drenta e tènt, e pilar di nubia tabata baha i keda para na entrada di e tènt; i SEÑOR tabata papia ku Moisés."
33,10,"Ki ora ku henter e pueblo tabata mira e pilar di nubia pará na entrada di e tènt, henter e pueblo tabata lanta i adorá, kada un na entrada di su tènt."
33,11,"Asina SEÑOR tabata papia kara-kara ku Moisés, meskos ku un hende ta papia ku su amigu. E ora ei Moisés tabata bolbe na e kampamentu, ma su sirbidó Josué, yu hòmber di Nun, un hòmber hoben, sí no tabata kier a kita for di e tènt."
33,12,"E ora ei Moisés a bisa SEÑOR: \"Mira, Bo ta bisami: 'Bai ku e pueblo aki!' Ma Abo mes no a lagami sa ken Bo ta manda huntu ku mi. Ademas, Bo a bisa: 'Mi a konosébo pa nòmber, i tambe bo a haña grasia den Mi bista.'"
33,13,"Pesei anto, mi ta rogaBo, si mi a haña grasia den Bo bista, lagami konosé Bo kamindanan, pa mi konoséBo, pa mi haña grasia den Bo bista. Konsiderá tambe ku e nashon aki ta Bo pueblo.\""
33,14,"I El a bisa: \"Mi presensia lo bai ku bo i lo Mi dunabo sosiegu.\""
33,15,"Anto Moisés a bis'E: \"Si Bo presensia no ta bai ku nos, no hiba nos for di akinan."
33,16,"Pasobra kon por ta konosí anto ku mi a haña grasia den Bo bista, ami i Bo pueblo, si no ta pasobra Abo ta bai ku nos? Asina nos, ami i Bo pueblo, lo keda distinguí for di tur otro pueblo ku ta riba e superfisio di tera.\""
33,17,"I SEÑOR a bisa Moisés: \"Tambe e kos aki di kual bo a papia, lo Mi hasi, pasobra bo a haña grasia den Mi bista i Mi a konosébo pa nòmber.\""
33,18,"E ora ei Moisés a bisa: \"Mi ta rogaBo, mustrami Bo gloria!\""
33,19,"I El a bisa: \"Ami mes lo laga tur Mi bondat pasa bo dilanti, i lo proklamá e nòmber di SEÑOR bo dilanti; i lo Mi mustra grasia na esun ku Mi kier mustra grasia, i mustra kompashon na esun ku Mi kier mustra kompashon.\""
33,20,"Tambe El a bisa: \"Bo no por mira Mi kara, pasobra ningun hende no por miraMi i keda na bida!\""
33,21,"Anto SEÑOR a bisa: \"Mira, tin un lugá serka Mi, i bo mester para ayanan riba e baranka;"
33,22,"i lo sosodé ku ora Mi gloria ta pasa, lo Mi ponebo den sker di e baranka i tapabo ku Mi man te ora Mi a kaba di pasa."
33,23,"E ora ei lo Mi kita Mi man i lo bo mira Mi lomba, ma Mi kara lo no wòrdu mirá.\""
34,1,"Awor SEÑOR a bisa Moisés: \"Kap pa bo mes dos tabla-di-piedra manera esunnan di promé, i lo Mi skirbi riba e tablanan e palabranan ku tabatin riba e promé tablanan ku bo a kibra na pida-pida."
34,2,"Pesei, pèrkurá di ta kla pa mañan mainta i subi Seru Sinaí mainta, i presentá bo mes na Mi ayanan riba kabes di e seru."
34,3,"I ningun hende no mester subi huntu ku bo, ni ningun hende no mag wòrdu mirá ningun kaminda riba e seru; ni e tounan di bestia chikitu ni e krianan di baka no mag kome yerba dilanti di e seru ei.\""
34,4,"Asina el a kap dos tabla-di-piedra manera esunnan di promé, i Moisés a lanta mainta tempran i a subi Seru Sinaí, manera SEÑOR a orden'é, i el a kohe dos tabla-di-piedra den su man."
34,5,"I SEÑOR a baha den e nubia i a keda para einan huntu kuné, i a proklamá e nòmber di SEÑOR."
34,6,"E ora ei SEÑOR a pasa su dilanti i a proklamá: \"SEÑOR, SEÑOR Dios, yen di kompashon i grasia, Kende no ta rabia lihé i Kende ta abundá den miserikòrdia i bèrdat;"
34,7,"Kende ta mantené miserikòrdia pa milnan, Kende ta pordoná inikidat, transgreshon i piká; sinembargo, di ningun manera E lo no laga di kastigá e kulpabel, ma ta bishitá e inikidat di tatanan riba e yunan i riba e nietunan te na e di tres i e di kuater generashon.\""
34,8,"I mesora Moisés a bùig te na suela i a adorá."
34,9,"I el a bisa: \"Si awor mi a haña grasia den Bo bista, O Señor, mi ta rogaBo, laga Señor bai huntu ku nos, apesar ku e pueblo ta asina kabesura; i Abo pordoná nos inikidat i nos piká, i tuma nos komo Bo mes erensia.\""
34,10,"E ora ei Dios a bisa: \"Mira, Mi ta bai sera un aliansa. Dilanti di henter bo pueblo lo Mi hasi milagernan ku no a wòrdu hasí den henter tera, ni entre ningun di e nashonnan; i henter e pueblo, meimei di kual bo ta biba, lo mira e obra di SEÑOR, pasobra ta un kos tremendo Mi ta bai hasi ku bo."
34,11,"Sea sigur di warda loke Mi ta ordenábo awe; mira, Mi ta bai kore ku e amoreo for di bo dilanti, i e kananeo, e heteo, e ferezeo, e heveo i e jebuseo."
34,12,"Pèrkurá pa bo no sera ningun aliansa ku e habitantenan di e tera kaminda bo ta bai, pa esaki no bira un trampa meimei di boso."
34,13,"Ma mas bien, basha nan altarnan abou i kibra nan pilarnan sagrado na pida-pida i kap nan imagennan di Asera."
34,14,"No adorá ningun otro dios, pasobra SEÑOR, Kende Su nòmber ta Yalurs, ta un Dios yalurs."
34,15,"\"Pèrkurá pa bo no sera un aliansa ku e habitantenan di e tera i nan prostituí nan mes dor di sigui tras di nan diosnan i ofresé sakrifisio na nan diosnan, i un hende invitábo pa kome di su sakrifisio,"
34,16,"i abo tuma algun di su yu muhénan pa bo yu hòmbernan, i su yu muhénan prostituí nan mes dor di sigui tras di nan diosnan i hasi bo yu hòmbernan tambe prostituí nan mes dor di sigui tras di nan diosnan."
34,17,"\"No traha diosnan bashá pa bo mes."
34,18,"\"Warda e Fiesta di Pan Sin Zürdeg. Pa shete dia bo mester kome pan sin zürdeg, manera Mi a ordenábo, na e tempu stipulá den luna di Abib, pasobra ta den luna di Abib bo a sali for di Egipto."
34,19,"\"E promé yu ku nase di tur matris ta pertenesé na Mi, i tur bo bestianan machu, e promé yu ku nase di baka i karné."
34,20,"I ku un lamchi bo mester redimí e promé yu ku nase di un buriku; i si bo no redimí esaki, e ora ei bo mester kibra su nèk. I redimí tur primogénito di bo yu hòmbernan. \"I ningun hende no mag presentá Mi dilanti man bashí."
34,21,"\"Seis dia bo mag traha, ma e di shete dia bo mester sosegá; tambe durante di tempu di plug i di kosecha bo mester sosegá."
34,22,"\"I selebrá e Fiesta di Simannan, esta, e promé frutanan di kosecha di trigo, i e Fiesta di Rekohementu na fin di aña."
34,23,"Tres biaha pa aña tur bo yu hòmbernan mester presentá dilanti di SEÑOR Dios, e Dios di Israel."
34,24,"Pasobra lo Mi kore ku nashonnan for di bo dilanti i ekstendé bo fronteranan, i ningun hende lo no kudishá bo tera ora bo bai tres biaha pa aña pa presentá dilanti di SEÑOR bo Dios."
34,25,"\"No ofresé e sanger di Mi sakrifisio ku pan ku tin zürdeg aden, ni e sakrifisio di e Fiesta di Pasku no mag keda te su manisé."
34,26,"\"Hiba e mihó di e promé frutanan di bo tera den e kas di SEÑOR bo Dios. \"No herebé un lamchi den e lechi di su mama.\""
34,27,"E ora ei SEÑOR a bisa Moisés: \"Skirbi e palabranan aki, pasobra konforme e palabranan aki Mi a sera un aliansa ku bo i ku Israel.\""
34,28,"Asina e tabata ayanan serka SEÑOR kuarenta dia i kuarenta nochi; e no a kome pan ni bebe awa. I El a skirbi riba e tablanan e palabranan di e aliansa, e Dies Mandamentunan."
34,29,"I a sosodé ku ora Moisés tabata baha for di Seru Sinaí (i e dos tablanan di testimonio tabata den Moisés su man ora ku e tabata baha for di seru), Moisés no tabata sa ku e kutis di su kara tabata briya pa motibu ku el a papia ku SEÑOR."
34,30,"I ora ku Aaron i tur e yunan di Israel a mira Moisés, e kutis di su kara tabata briya, i nan tabatin miedu di yega serka djé."
34,31,"E ora ei Moisés a yama nan, i Aaron ku tur e gobernantenan di e kongregashon a bolbe serka djé, i Moisés a papia ku nan."
34,32,"I despues tur e yunan di Israel a hala serka, i el a ordená nan pa hasi tur loke SEÑOR a bis'é riba Seru Sinaí."
34,33,"Ora Moisés a kaba di papia ku nan, el a pone un velo dilanti di su kara."
34,34,"Ma ki ora ku Moisés tabata bai dilanti di SEÑOR pa papia kunE, e tabata kita e velo te ora ku e tabata sali. I ki ora ku e tabata sali i tabata papia ku e yunan di Israel loke ku el a wòrdu ordená,"
34,35,"e yunan di Israel tabata mira kara di Moisés, ku e kutis di Moisés su kara tabata briya. Asina Moisés tabata bolbe pone e velo dilanti di su kara te ora ku e tabata bai paden pa papia ku SEÑOR."
35,1,"E ora ei Moisés a reuní henter e kongregashon di e yunan di Israel i a bisa nan: \"Esakinan ta e kosnan ku SEÑOR a ordená boso pa hasi."
35,2,"Seis dia trabou mag wòrdu hasí, ma e di shete dia mester ta un dia santu pa boso, un sabat di sosiegu kompleto na SEÑOR; ken ku hasi trabou riba e dia ei mester wòrdu matá."
35,3,"Boso no mag sende kandela den ningun di boso lugánan di biba riba dia di sabat.\""
35,4,"I Moisés a papia ku henter e kongregashon di e yunan di Israel, bisando: \"Esaki ta loke SEÑOR a ordená, bisando:"
35,5,"'Tuma for di meimei di boso un ofrenda pa SEÑOR; esun ku su kurason ta dispuesto, lagu'é hiba esaki komo ofrenda pa SEÑOR: oro, plata i bròns;"
35,6,"hilu blou, púrpura i skarlata, lino fini, lana di kabritu;"
35,7,"kueru di karné chubatu tiñá kòrá, i kueru di dòlfein i palu di akasia,"
35,8,"i zeta pa e lus i speserei pa e zeta di unshon i pa e sensia aromátiko,"
35,9,"i piedranan di òneks i piedranan pa montura, pa e efòd i pa e pechero."
35,10,"'I laga tur hòmber eksperto entre boso bin i traha tur loke SEÑOR a ordená:"
35,11,"e tabernakel, su tènt ku su kapa, su haknan ku su tablanan, su baranan, su pilarnan i su pianan;"
35,12,"e arka ku su baranan, e propisiatorio i e velo di e skèrm;"
35,13,"e mesa, su baranan i tur su artíkulonan-di-uzo i e pan di e Presensia;"
35,14,"tambe e kandelá pa e lus ku su artíkulonan-di-uzo i su lampinan ku e zeta pa e lus;"
35,15,"i e altar di sensia ku su baranan i e zeta di unshon i e sensia aromátiko i e skèrm pa e entrada na e entrada di e tabernakel;"
35,16,"e altar di ofrenda kimá ku su roster di bròns, su baranan i tur su artíkulonan-di-uzo, e labamano ku su pia;"
35,17,"e kortinanan di e plenchi, su pilarnan ku su pianan i e skèrm pa e entrada di e plenchi;"
35,18,"e stakanan di e tabernakel, e stakanan di e plenchi ku nan kordonnan;"
35,19,"e pañanan gewef pa sirbi den e lugá santu, e pañanan santu pa saserdote Aaron, i e pañanan di su yu hòmbernan pa sirbi komo saserdote.'\""
35,20,"E ora ei henter e kongregashon di e yunan di Israel a sali for di presensia di Moisés."
35,21,"I tur hende ku su kurason tabata konmov'é i tur hende ku su spiritu tabata hasié dispuesto, a bin i a trese e ofrenda di SEÑOR pa e trabou di e tènt di reunion i pa tur su sirbishi i pa e pañanan santu."
35,22,"Anto tur ku nan kurason tabata hasi nan dispuesto, tantu hòmber komo muhé, a bin i a trese bòrspèl, renchi di orea, renchi-di-seyo i armbant, tur sorto di artíkulo di oro; asina tur hende ku tabata presentá un ofrenda di oro na SEÑOR tabata hasi."
35,23,"I tur hende ku tabatin hilu blou, púrpura i skarlata, lino fini, lana di kabritu, kueru di karné chubatu tiñá kòrá, i kueru di dòlfein, tabata trese nan."
35,24,"Tur hende ku tabata por a duna un ofrenda di plata i bròns tabata trese e ofrenda di SEÑOR; i tur hende ku tabatin palu di akasia pa kualke trabou di e sirbishi tabata trese esaki."
35,25,"I tur e muhénan eksperto tabata hila ku nan man, i tabata trese loke nan a hila, hilu blou, púrpura i skarlata i lino fini."
35,26,"I tur e muhénan ku nan kurason tabata konmové nan ku kapasidat tabata hila lana di kabritu."
35,27,"I e gobernantenan tabata trese e piedranan di òneks i e piedranan pa montura pa e efòd i pa e pechero;"
35,28,"i e speserei, i e zeta pa e lus i pa e zeta di unshon i pa e sensia aromátiko."
35,29,"E yunan di Israel, esta, tur e hòmbernan i tur e muhénan ku nan kurason tabata konmové nan pa trese material pa tur e trabou ku SEÑOR, dor di Moisés, a ordená pa wòrdu hasí, tabata hiba un ofrenda boluntario pa SEÑOR."
35,30,"E ora ei Moisés a bisa e yunan di Israel: \"Mira, SEÑOR a yama Bezaleel, yu hòmber di Uri, yu hòmber di Hur, di e tribu di Juda, pa nòmber."
35,31,"I El a yen'é ku e Spiritu di Dios den sabiduria, den komprendementu, den konosementu i den tur obra:"
35,32,"pa traha diseñonan pa obra di oro, di plata i di bròns,"
35,33,"i pa kòrta piedra pa montura, pa graba den palu, i asina traha tur sorto di obra fini."
35,34,"Tambe El a pone den su kurason i den kurason di Aholiab, yu hòmber di Ahisamak, di e tribu di Dan, pa siña otro hende."
35,35,"El a yena nan ku kapasidat pa traha tur trabou di grabadó, di diseñadó, di bòrdadó ku hilu blou, púrpura i skarlata i lino fini, i di wefdó-di-tela: trahadónan di tur trabou i trahadónan di diseño."
36,1,"\"Awor Bezaleel i Aholiab i tur persona eksperto, den kendenan SEÑOR a pone kapasidat i komprendementu pa sa kon pa hasi tur e trabou den konstrukshon di e santuario, mester hasi konforme tur loke SEÑOR a ordená.\""
36,2,"E ora ei Moisés a yama Bezaleel i Aholiab i tur persona eksperto, den kendenan SEÑOR a pone kapasidat, kada un ku su kurason tabata konmov'é pa bin hasi e trabou."
36,3,"I di Moisés nan a risibí tur e kontribushonnan ku e yunan di Israel a hiba pa hasi e trabou den konstrukshon di e santuario. I ainda e pueblo tabata sigui hiba ofrendanan boluntario p'é tur mainta."
36,4,"I tur e hòmbernan eksperto ku tabata hasi tur trabou di e santuario a bin, kada un for di e trabou ku e tabata hasi,"
36,5,"i nan a bisa Moisés: \"E pueblo ta hiba muchu mas ku sufisiente pa e trabou di konstrukshon ku SEÑOR a ordená nos pa hasi.\""
36,6,"Pesei Moisés a duna òrdu, i un proklamashon a wòrdu pasá rònt den henter e kampamentu, bisando: \"No laga ni hòmber ni muhé hasi ningun trabou mas pa e ofrendanan di e santuario.\" Asina nan a stòp e pueblo di hiba mas."
36,7,"Pasobra e material ku nan tabatin tabata sufisiente, i mas ku sufisiente, pa tur e trabou ku mester a wòrdu hasí."
36,8,"I tur e hòmbernan eksperto entre esnan ku tabata hasi e trabou a traha e tabernakel di dies kortina; di lino fini trosí i hilu blou, púrpura i skarlata, ku kerubin, e obra di un trahadó eksperto, Bezaleel a traha nan."
36,9,"E largura di kada kortina tabata bint'i ocho kodo, i e hanchura di kada kortina, kuater kodo; tur e kortinanan tabatin e mesun midí."
36,10,"I el a pega sinku kortina na otro, i e otro sinku kortinanan el a pega na otro."
36,11,"I el a traha lùs koló blou na rant di e kortina ku tabata mas pafó den e promé sèt; i meskos el a hasi na rant di e kortina ku tabata mas pafó den e di dos sèt."
36,12,"El a traha sinkuenta lùs den esun kortina i el a traha sinkuenta lùs na rant di e kortina ku tabata den e di dos sèt; e lùsnan tabata keda un enfrente di otro."
36,13,"I el a traha sinkuenta hak di oro i a pega e kortinanan na otro ku e haknan, asina ku e tabernakel a keda tur na ún."
36,14,"E ora ei el a traha kortina di lana di kabritu hasi nan un tènt pa tapa e tabernakel; el a traha diesun kortina na tur."
36,15,"E largura di kada kortina tabata trinta kodo, i kuater kodo e hanchura di kada kortina; e diesun kortinanan tabatin e mesun midí."
36,16,"I el a pega sinku kortina na otro i e otro seis kortinanan na otro."
36,17,"Ademas, el a traha sinkuenta lùs na rant di e kortina ku tabata mas pafó den e promé sèt, i el a traha sinkuenta lùs na rant di e kortina ku tabata mas pafó den e di dos sèt."
36,18,"I el a traha sinkuenta hak di bròns pa pega e tènt na otro, pa e keda tur na ún."
36,19,"I el a traha un kapa pa e tènt di kueru di karné chubatu tiñá kòrá, i un kapa di kueru di dòlfein riba djé."
36,20,"E ora ei el a traha e tablanan pa e tabernakel di palu di akasia, pará règt."
36,21,"E largura di kada tabla tabata dies kodo i e hanchura di kada tabla, un kodo i mei."
36,22,"Tabatin dos pènchi pa kada tabla, pa pega nan na otro; asina el a hasi ku tur e tablanan di e tabernakel."
36,23,"I el a traha e tablanan pa e tabernakel: binti tabla pa e banda sùit;"
36,24,"i el a traha kuarenta pia di plata bou di e binti tablanan; dos pia bou di esun tabla pa su dos pènchinan i dos pia bou di e otro tabla pa su dos pènchinan."
36,25,"Anto pa e di dos banda di e tabernakel, na e banda nòrt, el a traha binti tabla,"
36,26,"i nan kuarenta pianan di plata; dos pia bou di esun tabla i dos pia bou di e otro tabla."
36,27,"I pa e parti patras di e tabernakel, na e parti pabou, el a traha seis tabla."
36,28,"I el a traha dos tabla pa e skinanan di e tabernakel na e parti patras."
36,29,"I abou nan tabata pegá na otro, i ariba pegá huntu ku un solo renchi. Asina el a traha nan dos pa e dos skinanan."
36,30,"I tabatin ocho tabla ku nan pianan di plata, dieseis pia, dos bou di kada tabla."
36,31,"Anto el a traha baranan di palu di akasia, sinku pa e tablanan di esun banda di e tabernakel,"
36,32,"i sinku bara pa e tablanan di e otro banda di e tabernakel, i sinku bara pa e tablanan di parti patras di e tabernakel, parti pabou."
36,33,"I el a traha e bara meimei pa pasa dor di e tablanan, nèt meimei, di punta pa punta."
36,34,"I el a fura e tablanan ku oro i a traha nan renchinan di oro pa tene e baranan kuné, i a fura e baranan ku oro."
36,35,"Ademas, el a traha e velo di hilu blou, púrpura i skarlata, i lino fini trosí; el a trah'é ku kerubin, e obra di un trahadó eksperto."
36,36,"I el a traha kuater pilar di palu di akasia p'é, i a fura nan ku oro, ku nan haknan di oro; i el a basha kuater pia di plata pa nan."
36,37,"I el a traha un skèrm pa entrada di e tènt, di hilu blou, púrpura i skarlata, i lino fini trosí, obra di un wefdó-di-tela;"
36,38,"i el a traha su sinku pilarnan ku nan haknan, i el a fura nan kapitelnan i nan banchinan ku oro, ma nan sinku pianan tabata di bròns."
37,1,"Awor Bezaleel a traha e arka di palu di akasia; su largura tabata dos kodo i mei, i su hanchura un kodo i mei, i su haltura un kodo i mei;"
37,2,"i el a fur'é ku oro puru paden i pafó, i a traha un leishi di oro p'é tur rònt."
37,3,"I el a basha kuater renchi di oro p'é na su kuater pianan; dos renchi na esun banda di djé i dos renchi na e otro banda di djé."
37,4,"I el a traha baranan di palu di akasia i a fura nan ku oro."
37,5,"I el a pasa e baranan den e renchinan na e bandanan di e arka, pa karga e arka kuné."
37,6,"I el a traha un propisiatorio di oro puru, dos kodo i mei largu, i un kodo i mei hanchu."
37,7,"I el a traha dos kerubin di oro; di obra batí-ku-martiu el a traha nan, na e dos puntanan di e propisiatorio;"
37,8,"un kerubin na esun punta i un kerubin na e otro punta; el a traha e kerubinnan di un solo pida ku e propisiatorio na e dos puntanan."
37,9,"I e kerubinnan tabatin nan halanan habrí mandá ariba, i tabata tapa e propisiatorio ku nan halanan, ku nan kara den direkshon di otro; kara di e kerubinnan tabata den direkshon di e propisiatorio."
37,10,"Despues el a traha e mesa di palu di akasia, dos kodo largu i un kodo hanchu, i un kodo i mei haltu."
37,11,"I el a fur'é ku oro puru i a traha un leishi di oro tur rònt di djé."
37,12,"I el a traha un rant p'é di hanchura di un man tur rònt, i a traha un leishi di oro pa su rant tur rònt."
37,13,"I el a basha kuater renchi di oro p'é i a pone e renchinan na e kuater skinanan ku tabatin na su kuater pianan."
37,14,"Pegá ku e rant tabatin e renchinan, e kosnan pa tene e baranan pa karga e mesa kuné."
37,15,"I e baranan pa karga e mesa kuné el a traha di palu di akasia i a fura nan ku oro."
37,16,"I el a traha e artíkulonan-di-uzo ku tabatin riba e mesa: su tayónan, su kucharanan, su kòmchinan i su kanikanan pa basha e ofrendanan di bibida kuné, di oro puru."
37,17,"Anto el a traha e kandelá di oro puru. El a traha e kandelá, su base i su pia di obra batí-ku-martiu. Su kèlkinan, su kònòpinan di flor i su flornan tabata di un solo pida kuné."
37,18,"I tabatin seis brasa ta sali for di su bandanan; tres brasa di e kandelá for di esun banda di djé, i tres brasa di e kandelá for di e otro banda di djé;"
37,19,"tres kèlki trahá den forma di flor di amandel, un kònòpi di flor i un flor den un brasa, i tres kèlki trahá den forma di flor di amandel, un kònòpi di flor i un flor den e otro brasa--i asina pa e seis brasanan ku ta sali for di e kandelá."
37,20,"I na e kandelá tabatin kuater kèlki trahá den forma di flor di amandel, su kònòpinan di flor i su flornan;"
37,21,"i tabatin un kònòpi di flor bou di e promé par di brasa ku ta sali for di djé, i un kònòpi di flor bou di e di dos par di brasa ku ta sali for di djé, i un kònòpi di flor bou di e di tres par di brasa ku ta sali for di djé, pa e seis brasanan ku ta sali for di e kandelá."
37,22,"Nan kònòpinan di flor i nan brasanan tabata di un solo pida kuné; tur huntu e tabata un solo obra di oro puru batí-ku-martiu."
37,23,"I el a traha su shete lampinan ku su kosnan-pa-paga-lampi i su skalchinan, di oro puru."
37,24,"I el a traha e kandelá ku tur su artíkulonan-di-uzo di un talento di oro puru."
37,25,"Anto el a traha e altar di sensia di palu di akasia: un kodo largu i un kodo hanchu, firkant, i dos kodo haltu; su kachunan tabata di un solo pida kuné."
37,26,"I el a fur'é ku oro puru, su parti ariba i su bandanan tur rònt i su kachunan; i el a traha un leishi di oro tur rònt di djé."
37,27,"I el a traha dos renchi di oro p'é bou di su leishi, na su dos bandanan--enfrente di otro--komo kosnan pa tene e baranan pa kargu'é kuné."
37,28,"I el a traha e baranan di palu di akasia i a fura nan ku oro."
37,29,"Tambe el a traha e zeta santu di unshon i e sensia puru di spesereinan aromátiko, obra di un trahadó-di-perfume."
38,1,"Anto el a traha e altar di ofrenda kimá di palu di akasia, sinku kodo largu i sinku kodo hanchu, firkant, i tres kodo haltu."
38,2,"I el a traha su kachunan na su kuater skinanan; su kachunan tabata di un solo pida kuné, i el a fur'é ku bròns."
38,3,"I el a traha tur e artíkulonan-di-uzo di e altar: e hèmchinan, e skòpnan, e puncheronan, e fòrkinan i e weanan-pa-kandela; el a traha tur su artíkulonan-di-uzo di bròns."
38,4,"I el a traha pa e altar, bou di su rant, un roster di bròns ku tabata yega na mitar di e haltura di e altar."
38,5,"I el a basha kuater renchi na e kuater puntanan di e roster di nètwèrk di bròns komo kosnan pa tene e baranan kuné."
38,6,"I el a traha e baranan di palu di akasia i a fura nan ku bròns."
38,7,"I el a pasa e baranan den e renchinan na e bandanan di e altar, pa kargu'é kuné. El a traha e altar hòl, di tabla."
38,8,"Tambe el a traha e labamano di bròns, ku su pia di bròns, for di e spilnan di e muhénan sirbidó ku tabata sirbi na entrada di e tènt di reunion."
38,9,"E ora ei el a traha e plenchi: pa e banda sùit e kortinanan di e plenchi tabata di lino fini trosí, shen kodo;"
38,10,"nan binti pilarnan i nan binti pianan, trahá di bròns; e haknan di e pilarnan i nan banchinan tabata di plata."
38,11,"I pa e banda nòrt, shen kodo; nan binti pilarnan i nan binti pianan tabata di bròns. E haknan di e pilarnan i nan banchinan tabata di plata."
38,12,"I pa e banda pabou tabatin kortina di sinkuenta kodo ku nan dies pilarnan i nan dies pianan. E haknan di e pilarnan i nan banchinan tabata di plata."
38,13,"I pa e banda pariba, sinkuenta kodo."
38,14,"E kortinanan pa esun banda di e entrada tabata diesinku kodo largu, ku nan tres pilarnan i nan tres pianan,"
38,15,"i meskos pa e otro banda. Na tur dos banda di e entrada di e plenchi tabatin kortina di diesinku kodo, ku nan tres pilarnan i nan tres pianan."
38,16,"Tur e kortinanan tur rònt di e plenchi tabata di lino fini trosí."
38,17,"I e pianan pa e pilarnan tabata di bròns; e haknan di e pilarnan i nan banchinan, di plata; i e furamentu di nan kapitelnan, di plata, i tur e pilarnan di e plenchi tabatin banchi di plata."
38,18,"I e skèrm pa entrada di e plenchi tabata di hilu blou, púrpura i skarlata, i lino fini trosí, obra di e wefdó-di-tela. I e largura tabata binti kodo i e haltura tabata sinku kodo, i tabata korespondé ku e kortinanan di e plenchi."
38,19,"I nan kuater pilarnan i nan kuater pianan tabata di bròns; nan haknan tabata di plata, i e furamentu di nan kapitelnan i nan banchinan tabata di plata."
38,20,"I tur e stakanan di e tabernakel i di e plenchi tur rònt tabata di bròns."
38,21,"Esaki ta e inventario di e tabernakel, e tabernakel di e testimonio, kual a wòrdu kontá konforme e òrdu di Moisés, pa e sirbishi di e levitanan, bou di direkshon di Itamar, yu hòmber di saserdote Aaron."
38,22,"Awor Bezaleel, yu hòmber di Uri, yu hòmber di Hur, di e tribu di Juda, a traha tur loke SEÑOR a ordená Moisés."
38,23,"I Aholiab, yu hòmber di Ahisamak, di e tribu di Dan, un grabadó, un trahadó eksperto i un wefdó-di-tela di hilu blou, púrpura i skarlata, i di lino fini, tabata huntu ku Bezaleel."
38,24,"Tur e oro ku a wòrdu uzá pa e trabou, den tur e trabou di e santuario, tambe e oro di e ofrenda di zoyamentu, tabata 29 talento i 730 siklo, segun e siklo di e santuario."
38,25,"I e plata di esnan di e kongregashon, ku a wòrdu kontá, tabata 100 talento i 1.775 siklo, segun e siklo di e santuario;"
38,26,"un beka pa kada hòmber (esta, mitar siklo segun e siklo di e santuario), pa kada un ku a pasa ofer pa esnan ku a wòrdu kontá, for di binti aña p'ariba, pa 603.550 hòmber."
38,27,"I e 100 talentonan di plata tabata pa basha e pianan di e santuario i e pianan di e velo kuné; 100 pia pa e 100 talentonan, un talento pa kada pia."
38,28,"I di e 1.775 siklonan el a traha hak pa e pilarnan i a fura nan kapitelnan i a traha banchi pa nan."
38,29,"I e bròns di e ofrenda di zoyamentu tabata 70 talento i 2.400 siklo."
38,30,"I di esei el a traha e pianan pa entrada di e tènt di reunion, e altar di bròns ku su roster di bròns i tur e artíkulonan-di-uzo di e altar,"
38,31,"i e pianan tur rònt di e plenchi ku e pianan di entrada di e plenchi, i tur e stakanan di e tabernakel i tur e stakanan di e plenchi tur rònt."
39,1,"Ademas, di e hilu blou, púrpura i skarlata nan a traha paña fini gewef pa sirbi den e lugá santu, i a traha e pañanan santu pa Aaron, meskos ku SEÑOR a ordená Moisés."
39,2,"I el a traha e efòd di oro, i di hilu blou, púrpura i skarlata, i lino fini trosí."
39,3,"E ora ei ku martiu nan a bati plachinan di oro i a kòrta nan na drachi-drachi, pa wef nan huntu ku e hilu blou, púrpura i skarlata, i e lino fini, e obra di un trahadó eksperto."
39,4,"Nan a traha strèp-di-skouder pa e efòd; e tabata pegá na su dos puntanan ariba."
39,5,"I e banchi masha fini gewef ku tabata na djé tabata di e mesun kalidat di obra, di e mesun material: di oro, di hilu blou, púrpura i skarlata, i lino fini trosí, meskos ku SEÑOR a ordená Moisés."
39,6,"I nan a traha e piedranan di òneks, pegá den montura di oro filigrana; nan tabata grabá manera ta graba un seyo, segun e nòmbernan di e yunan di Israel."
39,7,"I el a pone nan riba e strèpnan-di-skouder di e efòd, komo piedra di konmemorashon pa e yunan di Israel, meskos ku SEÑOR a ordená Moisés."
39,8,"I el a traha e pechero, e obra di un trahadó eksperto, manera e obra di e efòd: di oro, di hilu blou, púrpura i skarlata, i lino fini trosí."
39,9,"E tabata firkant; nan a traha e pechero dòbel, un span largu i un span hanchu, ora ku e ta doblá na dos."
39,10,"I nan a pega kuater kareda di piedra na djé. E promé kareda tabata un kareda di rubí, topasio i esmeralda;"
39,11,"i e di dos kareda: un turkesa, un safiro i un djamanta;"
39,12,"i e di tres kareda: un yasinto, un ágata i un amatista;"
39,13,"i e di kuater kareda: un berilo, un òneks i un yaspe. Nan a wòrdu pegá den montura di oro filigrana."
39,14,"I e piedranan tabata konforme e nòmbernan di e yunan di Israel; nan tabata diesdos, konforme nan nòmbernan, grabá manera ta graba seyo, kada un ku su nòmber pa e diesdos tribunan."
39,15,"I riba e pechero nan a traha kadenanan manera kordon di obra di kordon trosí, di oro puru."
39,16,"I nan a traha dos montura di oro filigrana i dos renchi di oro i a pone e dos renchinan na e dos puntanan di e pechero."
39,17,"E ora ei nan a pasa e dos kordonnan di oro den e dos renchinan na e puntanan di e pechero."
39,18,"I nan a pega e dos otro puntanan di e dos kordonnan na e dos monturanan di filigrana i a pone nan riba e strèpnan-di-skouder di e efòd, na su parti dilanti."
39,19,"I nan a traha dos renchi di oro i a pone nan na e dos puntanan di e pechero, na su rant parti paden di e efòd."
39,20,"Tambe nan a traha dos renchi di oro i a pone nan na e parti abou di e dos strèpnan-di-skouder di e efòd, na su parti dilanti, serka di e lugá kaminda e ta pegá na otro, riba e banchi gewef di e efòd."
39,21,"I ku un kordon blou nan a mara e pechero ku su renchinan na e renchinan di e efòd, pa e keda na e banchi gewef di e efòd, i pa e pechero no lòs for di e efòd, meskos ku SEÑOR a ordená Moisés."
39,22,"I el a traha e mantel di e efòd di obra gewef, tur blou;"
39,23,"i e habrí di e mantel tabata na e parti ariba meimei, manera e habrí di un bistí di guera, ku un rant gewef tur rònt di e habrí, pa e no tòrnu."
39,24,"I nan a traha granatapel di hilu blou, púrpura i skarlata i lino fini trosí na zòm di e mantel."
39,25,"Tambe nan a traha bèlnan di oro puru i a pone e bèlnan entre e granatapelnan tur rònt na zòm di e mantel:"
39,26,"un bèl i un granatapel, un bèl i un granatapel, tur rònt na zòm di e mantel, pa sirbi aden, meskos ku SEÑOR a ordená Moisés."
39,27,"I nan a traha e túnikanan di lino fini gewef pa Aaron ku su yu hòmbernan,"
39,28,"i e tùlban di lino fini, e adornonan di e pañanan di lino fini pa mara kabes, i e karsonnan kòrtiku di lino fini trosí,"
39,29,"i e faha di lino fini trosí i hilu blou, púrpura i skarlata, obra di e wefdó-di-tela, meskos ku SEÑOR a ordená Moisés."
39,30,"I nan a traha e plachi di e korona santu di oro puru, i a skirbi riba djé un grabashon manera ta graba seyo: \"Santu pa SEÑOR.\""
39,31,"I nan a pega un kordon blou na djé pa pegu'é na e parti ariba di e tùlban, meskos ku SEÑOR a ordená Moisés."
39,32,"Asina henter e obra di e tabernakel di e tènt di reunion a keda kompletá; i e yunan di Israel a hasi konforme tur loke SEÑOR a ordená Moisés; asina nan a hasié."
39,33,"I nan a hiba e tabernakel pa Moisés, e tènt ku tur su artíkulonan-di-uzo: su haknan, su tablanan, su baranan, su pilarnan i su pianan;"
39,34,"e kapa di kueru di karné chubatu tiñá kòrá, e kapa di kueru di dòlfein i e velo di e skèrm;"
39,35,"e arka di testimonio ku su baranan i e propisiatorio;"
39,36,"e mesa, tur su artíkulonan-di-uzo i e pan di e Presensia;"
39,37,"e kandelá di oro puru ku su lampinan poní na òrdu, ku tur su artíkulonan-di-uzo i e zeta pa e lus;"
39,38,"i e altar di oro, e zeta di unshon i e sensia aromátiko, i e kortina pa entrada di e tènt;"
39,39,"e altar di bròns ku su roster di bròns, su baranan i tur su artíkulonan-di-uzo, e labamano ku su pia;"
39,40,"e kortinanan pa e plenchi, su pilarnan ku su pianan, i e skèrm pa entrada di e plenchi, su kordonnan, su stakanan i tur e artíkulonan-di-uzo pa e sirbishi di e tabernakel, pa e tènt di reunion;"
39,41,"e pañanan gewef pa sirbi den e lugá santu i e pañanan santu pa saserdote Aaron i e pañanan di su yu hòmbernan, pa sirbi komo saserdote."
39,42,"Asina e yunan di Israel a hasi tur e trabou konforme tur loke SEÑOR a ordená Moisés."
39,43,"I Moisés a inspektá tur e trabou, i mira, nan a hasié; meskos ku SEÑOR a ordená, asina nan a hasié. I Moisés a bendishoná nan."
40,1,"E ora ei SEÑOR a papia ku Moisés, bisando:"
40,2,"\"Riba e promé dia di e promé luna bo mester lanta e tabernakel di e tènt di reunion."
40,3,"I pone e arka di testimonio ayanan i pone e velo di tal manera ku e arka no ta wòrdu mirá."
40,4,"I hiba e mesa paden i prepará loke mester tin riba djé, i hiba e kandelá paden i sende su lampinan."
40,5,"Ademas, bo mester pone e altar di oro pa sensia dilanti di e arka di testimonio, i pone e velo na entrada di e tabernakel."
40,6,"\"I pone e altar di ofrenda kimá dilanti di entrada di e tabernakel di e tènt di reunion."
40,7,"I pone e labamano entre e tènt di reunion i e altar i pone awa aden."
40,8,"I kologá e kortinanan di e plenchi tur rònt i pone e skèrm na entrada di e plenchi."
40,9,"\"E ora ei bo mester kohe e zeta di unshon i ungi e tabernakel i tur loke tin den djé, i konsagr'é i tur su artíkulonan-di-uzo; i e lo ta santu."
40,10,"I ungi e altar di ofrenda kimá i tur su artíkulonan-di-uzo, i konsagrá e altar; i e altar lo ta masha santu mes."
40,11,"I ungi e labamano ku su pia i konsagr'é."
40,12,"\"E ora ei bo mester hiba Aaron ku su yu hòmbernan na entrada di e tènt di reunion i laba nan ku awa."
40,13,"I bisti Aaron e pañanan santu i ungié i konsagr'é, pa e sirbiMi komo saserdote."
40,14,"I trese su yu hòmbernan i bisti nan nan túnikanan;"
40,15,"i ungi nan meskos ku bo a ungi nan tata, pa nan sirbiMi komo saserdote; i nan unshon lo kualifiká nan pa un saserdosio perpetuo durante di tur nan generashonnan.\""
40,16,"Asina Moisés a hasi; konforme tur loke SEÑOR a orden'é, asina el a hasi."
40,17,"Awor a sosodé ku den e promé luna di e di dos aña, riba e promé dia di e luna, e tabernakel a wòrdu lantá."
40,18,"I Moisés a lanta e tabernakel i a pone su pianan, a lanta su tablanan i a pasa su baranan i a lanta su pilarnan."
40,19,"I el a habri e tènt ofer di e tabernakel i a pone e kapa pa e tènt riba djé, meskos ku SEÑOR a ordená Moisés."
40,20,"E ora ei el a kohe e testimonio i a pon'é den e arka, i a pega e baranan na e arka i a pone e propisiatorio riba e arka."
40,21,"I el a hiba e arka den e tabernakel i a kologá e velo di e skèrm di tal manera ku e arka di testimonio no tabata wòrdu mirá, meskos ku SEÑOR a ordená Moisés."
40,22,"E ora ei el a pone e mesa den e tènt di reunion, na e banda nòrt di e tabernakel, pafó di e velo."
40,23,"I el a pone e pan kla riba djé dilanti di SEÑOR, meskos ku SEÑOR a ordená Moisés."
40,24,"E ora ei el a pone e kandelá den e tènt di reunion, enfrente di e mesa, na e banda sùit di e tabernakel."
40,25,"I el a sende e lampinan dilanti di SEÑOR, meskos ku SEÑOR a ordená Moisés."
40,26,"E ora ei el a pone e altar di oro den e tènt di reunion dilanti di e velo;"
40,27,"i el a kima sensia aromátiko riba djé, meskos ku SEÑOR a ordená Moisés."
40,28,"E ora ei el a kologá e kortina pa entrada di e tabernakel."
40,29,"I el a pone e altar di ofrenda kimá dilanti di entrada di e tabernakel di e tènt di reunion, i a ofresé riba djé e ofrenda kimá i e ofrenda di mainshi, meskos ku SEÑOR a ordená Moisés."
40,30,"I el a pone e labamano entre e tènt di reunion i e altar, i a pone awa aden pa laba."
40,31,"I for di djé Moisés i Aaron ku su yu hòmbernan tabata laba nan man i nan pia."
40,32,"Ora nan tabata drenta e tènt di reunion i ora nan tabata aserká e altar, nan tabata laba nan mes, meskos ku SEÑOR a ordená Moisés."
40,33,"I el a kologá e kortinanan di e plenchi tur rònt di e tabernakel i e altar, i a kologá e kortina na entrada di e plenchi. Asina Moisés a kaba ku e trabou."
40,34,"E ora ei e nubia a tapa e tènt di reunion, i e gloria di SEÑOR a yena e tabernakel."
40,35,"I Moisés no tabata por a drenta e tènt di reunion, pasobra e nubia tabata riba e tènt, i e gloria di SEÑOR a yena e tabernakel."
40,36,"I ki ora ku e nubia tabata wòrdu lantá for di riba e tabernakel, e yunan di Israel tabata sigui nan kaminda, durante di tur nan biahenan;"
40,37,"ma si e nubia no a wòrdu lantá, nan no tabata sigui nan kaminda te dia ku e wòrdu lantá."
40,38,"Pasobra durante di tur nan biahenan e nubia di SEÑOR tabata riba e tabernakel den dia, i tabatin kandela den e nubia anochi, den bista di henter kas di Israel."
