chapter,verse,"text"
1,1,"Ya ku hopi hende a trata di kompilá un relato di e kosnan ku a sosodé meimei di nos,"
1,2,"meskos ku esnan ku for di prinsipio tabata testigu ku nan mes wowo i ku tabata sirbidónan di e palabra a entregá nan na nos,"
1,3,"a parsemi bon tambe despues di a investigá tur kos kuidadosamente for di prinsipio, pa skirbi esaki pa bo den un forma ordená, O ekselentísimo Teófilo,"
1,4,"pa bo por sa e bèrdat eksakto tokante di e kosnan ku bo a wòrdu siñá."
1,5,"Den e dianan di Herodes, rei di Judea, tabatin un sierto saserdote ku yama Zakarias, di e divishon di Abias; i e tabatin un esposa for di e yu muhénan di Aaron, i su nòmber tabata Elisabèt."
1,6,"I nan tur dos tabata hustu den bista di Dios i tabata kana ireprochabel den tur e mandamentunan i ordenansanan di Señor."
1,7,"I nan no tabatin yu, pasobra Elisabèt tabata steril, i nan tur dos tabata di edat hopi avansá."
1,8,"Awor a sosodé ku mientras Zakarias tabata ehersé su sirbishi saserdotal dilanti di Dios segun e òrdu di su divishon,"
1,9,"konforme e kustumber di e sirbishi saserdotal, el a wòrdu skohí dor di tira lòt pa bai den e tèmpel di Señor i kima sensia."
1,10,"I henter e multitut di pueblo tabata hasi orashon pafó na e ora di ofresé sensia."
1,11,"I un angel di Señor a paresé na djé, pará na banda drechi di e altar di sensia."
1,12,"I Zakarias a turdi ora ku el a mir'é, i miedu a drent'é."
1,13,"Ma e angel a bis'é: \"No tene miedu, Zakarias, pasobra bo petishon a wòrdu tendí, i bo esposa Elisabèt lo haña un yu hòmber pa bo, i lo bo dun'é e nòmber Juan."
1,14,"I lo bo tin goso i alegria, i hopi lo regosihá pa motibu di su nasementu."
1,15,"Pasobra e lo ta grandi den bista di Señor, i e lo no bebe biña ni bibida stèrki; i e lo wòrdu yená ku Spiritu Santu for di den barika di su mama."
1,16,"I e lo hasi hopi di e yunan di Israel bolbe serka Señor nan Dios."
1,17,"I ta e ta esun ku lo bai dilanti di djE den e spiritu i poder di Elias, pa restorá kurason di e tatanan na e yunan, i e desobedesidonan na e aktitut di e hustunan, pa asina forma un pueblo bon prepará pa Señor.\""
1,18,"I Zakarias a bisa e angel: \"Kon mi por ta sigur di esaki? Pasobra mi ta un hòmber bieu i mi esposa ta di edat avansá.\""
1,19,"I e angel a kontestá i a bis'é: \"Ami ta Gabriel, kende ta para den e presensia di Dios; i mi a wòrdu mandá pa papia ku bo, i pa trese e bon nobo aki pa bo."
1,20,"I mira, lo bo keda mudo i sin por papia te dia ku e kosnan aki tuma lugá, pasobra bo no a kere mi palabranan ku lo wòrdu kumplí na nan debido tempu.\""
1,21,"I e pueblo tabata warda riba Zakarias, i a haña straño ku el a tarda asina tantu den tèmpel."
1,22,"Ma ora ku el a sali e no tabata por a papia ku nan; i nan a realisá nan mes ku el a mira un vishon den tèmpel; i el a keda hasi seña ku nan i a keda mudo."
1,23,"I a sosodé ku ora e dianan di su sirbishi saserdotal a keda kumplí, el a bai kas bèk."
1,24,"I despues di e dianan aki su esposa Elisabèt a sali na estado; i sinku luna largu el a tene su mes skondí, bisando:"
1,25,"\"Esaki ta e manera ku Señor a trata ku mi den e dianan ku El a mustra Su grasia na mi, pa kita mi reproche for di meimei di hende.\""
1,26,"Awor den e di seis luna angel Gabriel a wòrdu mandá pa Dios na un stat den Galilea ku yama Nazarèt,"
1,27,"serka un birgen ku tabata komprometí ku un hòmber ku yama Jose, di e desendientenan di David; i nòmber di e birgen tabata Maria."
1,28,"I ora ku e angel a drenta bai serka djé, el a bis'é: \"Saludo, abo ku ta altamente faboresí! Señor ta ku bo.\""
1,29,"Ma Maria a keda mashá turdí ora ku el a tende e palabranan aki, i a keda pensa kiko e saludo ei por ta nifiká."
1,30,"I e angel a bis'é: \"No tene miedu, Maria, pasobra bo a haña grasia serka Dios."
1,31,"I mira, lo bo konsebí den bo matris i duna lus na un yu hòmber, i lo bo yam'E Jesus."
1,32,"E lo ta grandi i lo wòrdu yamá Yu di e Haltísimo; i Señor Dios lo dun'E e trono di Su tata David;"
1,33,"i E lo reina riba e kas di Jakòb pa semper, i Su reino lo no tin fin.\""
1,34,"I Maria a bisa e angel: \"Kon esaki por ta, siendo ku mi ta un birgen?\""
1,35,"I e angel a kontestá i a bis'é: \"Spiritu Santu lo bin riba bo, i e poder di e Haltísimo lo sombrabo; i pa e motibu ei Esun Santu ku tin ku nase lo wòrdu yamá e Yu di Dios."
1,36,"I mira, bo pariente Elisabèt tambe a konsebí un yu hòmber den su biehes; i esaki, kende tabata wòrdu yamá steril, awor ta den su di seis luna."
1,37,"Pasobra pa Dios nada lo no ta imposibel.\""
1,38,"I Maria a bisa: \"Ata e sirbidó di Señor; laga sosodé ku mi segun bo palabra.\" I e angel a kita bai lagu'é."
1,39,"Awor den e dianan ei Maria a lanta i a bai purá na e serunan, na un stat di Juda,"
1,40,"i a bai den e kas di Zakarias i a saludá Elisabèt."
1,41,"I a sosodé ku ora Elisabèt a tende Maria su saludo, e bebi a bula den su barika; i Elisabèt a wòrdu yená ku Spiritu Santu."
1,42,"I el a grita na bos haltu i a bisa: \"Bendishoná bo ta entre muhénan, i bendishoná ta e fruta di bo barika!"
1,43,"I di unda mi ta meresé esaki, ku mama di mi Señor ta bin serka mi?"
1,44,"Pasobra mira, ora ku e zonidu di bo saludo a yega na mi orea e bebi a bula di goso den mi barika."
1,45,"I bendishoná ta esun ku a kere ku loke Señor a bis'é lo wòrdu kumplí.\""
1,46,"I Maria a bisa: \"Mi alma ta engrandesé Señor,"
1,47,"i mi spiritu a regosihá den Dios mi Salbador."
1,48,"Pasobra El a mira e estado umilde di Su sirbiente; pasobra mira, for di awor tur generashon lo yamami bendishoná."
1,49,"Pasobra Esun Poderoso a hasi kosnan grandi pa mi; i santu ta Su nòmber."
1,50,"I Su miserikòrdia ta di generashon pa generashon pa ku esnan ku tin temor p'E."
1,51,"El a hasi echonan poderoso ku Su brasa; El a plama esnan ku tabata orguyoso den e pensamentunan di nan kurason."
1,52,"El a baha gobernantenan for di nan trono, i a halsa esnan ku tabata umilde."
1,53,"El a yena esnan ku tin hamber ku kosnan bon; i a manda e rikunan bai man bashí."
1,54,"El a duna yudansa na Su sirbidó Israel, pa rekòrdá Su miserikòrdia,"
1,55,"manera El a papia ku nos tatanan, ku Abraham i su desendientenan pa semper.\""
1,56,"I Maria a keda komo tres luna serka Elisabèt i despues a bai su kas bèk."
1,57,"Awor e tempu a yega pa Elisabèt duna lus, i el a duna lus na un yu hòmber."
1,58,"I su bisiñanan i famianan a tende ku Señor a demostrá Su gran miserikòrdia na djé; i nan tabata regosihá huntu kuné."
1,59,"I a sosodé ku riba e di ocho dia nan a bin pa sirkumsidá e yu, i nan kier a yam'é Zakarias, meskos ku su tata."
1,60,"Ma su mama a kontestá i a bisa: \"Nò, e mester yama Juan.\""
1,61,"I nan a bis'é: \"No tin ni un hende den bo famia ku tin e nòmber ei.\""
1,62,"I ku seña nan a puntra su tata kon e tabata kier pa e yu wòrdu yamá."
1,63,"I el a pidi un bòrchi i a skirbi lo siguiente: \"Su nòmber ta Juan.\" I nan tur a keda asombrá."
1,64,"I mesora su boka a wòrdu habrí i su lenga a lòs, i el a kuminsá papia, alabando Dios."
1,65,"I temor a baha riba tur esnan ku tabata biba rònt di nan; i tur e asuntonan aki a wòrdu papiá den tur e serunan di Judea."
1,66,"I tur esnan ku a tende esakinan a warda nan den nan kurason, bisando: \"Kiko e yu aki lo bira anto?\" Pasobra e man di Señor siguramente tabata kuné."
1,67,"I su tata Zakarias a wòrdu yená ku Spiritu Santu, i a profetisá, bisando:"
1,68,"\"Bendishoná sea Señor Dios di Israel, pasobra El a bishitá nos i a trese redenshon pa Su pueblo,"
1,69,"i a lanta un kachu di salbashon pa nos den kas di Su sirbidó David--"
1,70,"manera El a papia pa medio di boka di Su profetanan santu for di promé aya--"
1,71,"salbashon for di nos enemigunan, i for di man di tur esnan ku ta odia nos;"
1,72,"pa demostrá miserikòrdia na nos tatanan, i pa rekòrdá Su aliansa santu,"
1,73,"e huramentu ku El a hasi na nos tata Abraham,"
1,74,"pa konsedé nos pa nos, siendo librá for di man di nos enemigunan, por a sirbiE sin temor,"
1,75,"den santidat i hustisia dilanti di djE, tur e dianan di nos bida."
1,76,"I abo, mi yu, lo wòrdu yamá profeta di e Haltísimo; pasobra abo lo bai dilanti di SEÑOR pa prepará Su kamindanan;"
1,77,"pa duna Su pueblo konosementu di salbashon pa medio di pordon di nan pikánan,"
1,78,"pa motibu di e miserikòrdia tierno di nos Dios, ku kual e Salida di Solo for di ariba lo bishitá nos,"
1,79,"pa resplandesé riba esnan ku ta biba den skuridat i den e sombra di morto, pa dirigí nos pianan hiba riba e kaminda di pas.\""
1,80,"I e yu a krese i a bira fuerte den spiritu, i e tabata biba den e desiertonan te na e dia ku el a presentá públikamente na Israel."
2,1,"Awor a sosodé den e dianan ei ku Cesar Augusto a saka un dekreto, ku mester a tene un senso di henter e mundu habitá."
2,2,"E senso aki a tuma lugá pa promé biaha tempu ku Sirenio tabata gobernadó di Siria."
2,3,"I tur hende tabata bai pa wòrdu registrá pa e senso, kada un na su mes stat."
2,4,"I Jose tambe a sali for di Galilea, for di e stat Nazarèt, pa bai Judea, na e stat di David ku yama Bètlehèm, pasobra e tabata di e kas i famia di David,"
2,5,"pa wòrdu registrá huntu ku Maria, kende tabata komprometí kuné i tabata spera yu."
2,6,"I a sosodé ku mientras nan tabata ayanan, e dianan a keda kumplí pa e duna lus."
2,7,"I el a duna lus na su yu hòmber primogénito; i el a lor'E den paña i a pon'E den un pesebre, pasobra no tabatin lugá pa nan den posada."
2,8,"I den e mesun region tabatin wardadónan ku tabata keda den e sabananan, i ku anochi tabata tene warda riba nan tou di karné."
2,9,"I direpiente un angel di Señor a presentá nan dilanti, i e gloria di Señor tabata resplandesé tur rònt di nan; i nan a spanta mashá."
2,10,"I e angel a bisa nan: \"No tene miedu; pasobra mira, mi ta trese bon nobo di gran goso pa boso ku lo ta pa henter e pueblo;"
2,11,"pasobra awe den e stat di David a nase pa boso un Salbador, Kende ta Cristo e Señor."
2,12,"I esaki lo ta e señal pa boso: boso lo haña un bebi lorá den paña, i drumí den un pesebre.\""
2,13,"I direpiente a paresé huntu ku e angel un multitut di e ehérsito selestial, dunando alabansa na Dios i bisando:"
2,14,"\"Gloria na Dios den halturanan, i na tera pas meimei di hende ku ta agrad'E.\""
2,15,"I a sosodé ku ora e angelnan a laga nan i a bai shelu, e wardadónan a kuminsá bisa otro: \"Laga nos bai Bètlehèm awor i mira e kos aki ku a sosodé i ku Señor a partisipá na nos.\""
2,16,"I nan a bai purá i a haña Maria i Jose, i e bebi ku tabata drumí den pesebre."
2,17,"I ora nan a mira esaki, nan a partisipá loke a wòrdu bisá na nan tokante di e Yu aki."
2,18,"I tur ku a tende esaki a keda strañá di e kosnan ku e wardadónan a konta nan."
2,19,"Ma Maria a warda tur e kosnan aki, i a keda pensa riba nan den su kurason."
2,20,"I e wardadónan a bai bèk, glorifikando i alabando Dios pa tur loke nan a tende i mira, manera a wòrdu kontá na nan."
2,21,"I riba e di ocho dia, ora ku a bira tempu pa sirkumsid'E, nan a dun'E e nòmber Jesus, manera e angel a yam'E promé ku El a wòrdu konsebí den matris."
2,22,"I ora ku e dianan di nan purifikashon, di akuèrdo ku e lei di Moisés, a keda kumplí, nan a hib'E Jerusalèm pa present'E na Señor"
2,23,"(manera ta pará skirbí den e Lei di Señor: \"Tur yu hòmber primogénito ku habri matris lo wòrdu yamá santu pa SEÑOR\"),"
2,24,"i pa ofresé un sakrifisio di akuèrdo ku loke a wòrdu bisá den e Lei di Señor: \"Dos tòrteldùif òf dos pichon.\""
2,25,"I mira, tabatin un hòmber na Jerusalèm ku yama Simeon; i e hòmber aki tabata hustu i deboto i tabata spera e konsolashon di Israel; i Spiritu Santu tabata riba djé."
2,26,"I a wòrdu revelá na djé dor di Spiritu Santu ku e lo no mira morto promé ku el a mira e Cristo di Señor."
2,27,"I moví dor di e Spiritu el a bai den tèmpel; i ora ku e mayornan a trese e yu Jesus, pa hasi kunE segun e kustumber di Lei,"
2,28,"el a tum'E den su brasanan, i el a bendishoná Dios i a bisa:"
2,29,"\"Awor Señor, Bo ta laga bo sirbidó bai na pas, segun Bo palabra;"
2,30,"pasobra mi wowonan a mira Bo salbashon,"
2,31,"ku Bo a prepará den presensia di tur pueblo,"
2,32,"un lus di revelashon pa e paganonan, i e gloria di Bo pueblo Israel.\""
2,33,"I Su tata i mama a keda strañá di e kosnan ku tabata wòrdu bisá di djE."
2,34,"I Simeon a bendishoná nan i a bisa Su mama Maria: \"Mira, e Yu aki ta destiná pa e kaída i pa e lantamentu di hopi hende na Israel i pa un señal ku lo wòrdu kontradisí--"
2,35,"i un spada lo traspasá asta bo mes alma--pa e pensamentunan di hopi kurason wòrdu revelá.\""
2,36,"I tabatin un profeta, Ana, yu muhé di Fanuel, di e tribu di Aser. E tabata di edat hopi avansá i el a biba shete aña ku su esposo despues di e dia di su matrimonio,"
2,37,"i despues komo biuda te na edat di ochent'i kuater aña. I nunka e no tabata sali for di tèmpel, i tabata sirbi di dia i anochi ku yunamentu i orashon."
2,38,"I na e momento ei el a yega serka i a kuminsá duna gradisimentu na Dios, i a sigui papia di djE ku tur esnan ku tabata spera e redenshon di Jerusalèm."
2,39,"I ora nan a kumpli ku tur kos, di akuèrdo ku e Lei di Señor, nan a bolbe Galilea, na nan mes stat Nazarèt."
2,40,"I e Mucha tabata krese i bira fuerte i a wòrdu yená ku sabiduria; i e grasia di Dios tabata riba djE."
2,41,"I tur aña Su mayornan tabata bai Jerusalèm pa e Fiesta di Pasku."
2,42,"I ora ku El a yega na edat di diesdos aña, nan a bai ayanan manera tabata e kustumber di e Fiesta;"
2,43,"i despues ku e dianan di e Fiesta a pasa, ora ku su mayornan tabata riba kaminda pa bai kas, e mucha Jesus a ked'atras na Jerusalèm, sin ku nan a ripará."
2,44,"Nan a kere ku E tabata den e grupo di biahero i nan a sigui pa un distansia di ún dia di biahe; i nan a kuminsá busk'E entre nan famianan i konosínan."
2,45,"I ora nan no a hañ'E, nan a bolbe Jerusalèm pa busk'E."
2,46,"I a sosodé ku despues di tres dia nan a hañ'E den tèmpel, sintá meimei di e siñadónan, ta skucha nan i ta hasi nan pregunta."
2,47,"I tur esnan ku a tend'E a keda strañá di Su komprendementu i Su kontestanan."
2,48,"I ora nan a mir'E, nan a keda asombrá; i Su mama a bis'E: \"Yu, pakiko Bo a hasi e kos aki ku nos? Mira, Bo tata i ami tabata buskaBo ansiosamente.\""
2,49,"El a bisa nan: \"Pakiko boso tabata buskaMi? Boso no tabata sa ku Mi mester tabata den e kas di Mi Tata?\""
2,50,"I nan no tabata komprendé e palabranan ku E tabata papia ku nan."
2,51,"I El a bai ku nan i a yega Nazarèt; i El a keda sometí na nan; i Su mama tabata warda tur e palabranan aki den su kurason."
2,52,"I Jesus tabata krese den sabiduria i estatura, i den grasia serka Dios i hende."
3,1,"Awor den e di diesinku aña di e reinado di Tiberio Cesar, tempu ku Ponsio Pilato tabata gobernadó di Judea, i Herodes tabata tetrarka di Galilea, i su ruman Felipe tabata tetrarka di e region di Iturea i Trakonite, i Lisanias tabata tetrarka di Abilinia,"
3,2,"bou di e gran saserdosio di Anas i Kaifas, e palabra di Dios a yega na Juan, yu hòmber di Zakarias, den desierto."
3,3,"I el a bin den henter e distrikto rònt di Jordan, predikando un boutismo di repentimentu pa pordon di piká,"
3,4,"manera ta pará skirbí den e buki di e palabranan di profeta Isaias: \"Bos di un ku ta sklama den desierto: 'Prepará e kaminda di SEÑOR, hasi Su berehanan stret."
3,5,"Tur vaye lo wòrdu yená, i tur seru i seritu lo wòrdu bahá, i loke ta korkobá lo bira stret, i e kamindanan malu lo bira lizu;"
3,6,"i tur karni lo mira e salbashon di Dios.'\""
3,7,"Pesei el a bisa e multitutnan ku tabata sali bai pa lagu'é batisá nan: \"Boso, generashon di víbora, ta ken a atvertí boso pa hui for di e furia ku ta bin?"
3,8,"Pesei, duna fruta ku ta kuadra ku repentimentu, i no kuminsá bisa den boso mes: 'Nos tin Abraham komo nos tata,' pasobra mi ta bisa boso ku Dios por lanta yunan pa Abraham for di e piedranan aki."
3,9,"I tambe e hacha ta poní kaba na rais di e palunan; pesei tur palu ku no ta duna bon fruta ta wòrdu gekap i tirá den kandela.\""
3,10,"I e multitutnan tabata hasié pregunta, bisando: \"Kiko nos mester hasi anto?\""
3,11,"I el a kontestá i a bisa nan: \"Esun ku tin dos túnika, lagu'é duna esun ku no tin; i esun ku tin kuminda, lagu'é hasi meskos.\""
3,12,"A bin algun publikano tambe pa wòrdu batisá, i nan a puntr'é: \"Maestro, kiko nos mester hasi?\""
3,13,"I el a bisa nan: \"No kobra mas tantu di loke ta ordená na boso.\""
3,14,"I algun sòldá tabata puntr'é, bisando: \"I kiko ta di nos, kiko nos mester hasi?\" I el a bisa nan: \"No ranka plaka kita for di ningun hende, ni kalumniá ningun hende, i keda kontentu ku boso suèldo.\""
3,15,"Awor mientras ku e pueblo tabata spera yen di ekspektativa i tur tabata puntra nan mes den nan kurason tokante di Juan, si e lo por ta e Cristo,"
3,16,"Juan a kontestá i a bisa nan tur: \"Pa loke t'ami, ami ta batisá boso ku awa, ma ta bin Un ku ta mas poderoso ku mi, i ami no ta digno pa lòs strèp di Su sandalia; E lo batisá boso ku Spiritu Santu i kandela."
3,17,"I Su fòrki-pa-bienta ta den Su man pa limpia Su plenchi-di-bati-mainshi hasié limpi-limpi, i pa rekohé e trigo pone den Su mangasina; ma E lo kima e bagas ku kandela ku no ta paga nunka.\""
3,18,"Asina, ku hopi otro spièrtamentu mas, el a prediká e evangelio na e pueblo."
3,19,"Ma ora Juan a reprendé Herodes, e tetrarka, pa motibu di Herodias, esposa di su ruman hòmber, i pa motibu di tur e otro kosnan malu ku el a hasi,"
3,20,"Herodes a añadí esaki tambe na tur e kosnan ei: el a sera Juan den prizon."
3,21,"Awor a sosodé ku ora henter e pueblo a wòrdu batisá, Jesus tambe a wòrdu batisá, i mientras ku E tabata hasi orashon, shelu a habri,"
3,22,"i Spiritu Santu a baha riba djE den forma korporal, manera un palomba, i a sali un bos for di shelu: \"Abo ta Mi Yu stimá, den Bo Mi tin goso.\""
3,23,"I tempu ku El a kuminsá Su ministerio, Jesus tabatin mas o menos trinta aña, siendo supuestamente yu hòmber di Jose, yu hòmber di Elí,"
3,24,"yu hòmber di Matat, yu hòmber di Leví, yu hòmber di Melki, yu hòmber di Janai, yu hòmber di Jose,"
3,25,"yu hòmber di Matatias, yu hòmber di Amos, yu hòmber di Nahum, yu hòmber di Esli, yu hòmber di Nagai,"
3,26,"yu hòmber di Maat, yu hòmber di Matatias, yu hòmber di Semei, yu hòmber di Jose, yu hòmber di Joda,"
3,27,"yu hòmber di Joanan, yu hòmber di Resa, yu hòmber di Zorobabel, yu hòmber di Salatiel, yu hòmber di Neri,"
3,28,"yu hòmber di Melki, yu hòmber di Adi, yu hòmber di Kosam, yu hòmber di Elmodam, yu hòmber di Er,"
3,29,"yu hòmber di Josué, yu hòmber di Eliezer, yu hòmber di Jorim, yu hòmber di Matat, yu hòmber di Leví,"
3,30,"yu hòmber di Simeon, yu hòmber di Juda, yu hòmber di Jose, yu hòmber di Jonan, yu hòmber di Eliakim,"
3,31,"yu hòmber di Melea, yu hòmber di Mainan, yu hòmber di Matata, yu hòmber di Natan, yu hòmber di David,"
3,32,"yu hòmber di Isaí, yu hòmber di Obed, yu hòmber di Boaz, yu hòmber di Salmon, yu hòmber di Nason,"
3,33,"yu hòmber di Aminadab, yu hòmber di Admin, yu hòmber di Aram, yu hòmber di Esrom, yu hòmber di Fares, yu hòmber di Juda,"
3,34,"yu hòmber di Jakòb, yu hòmber di Isaak, yu hòmber di Abraham, yu hòmber di Tera, yu hòmber di Nakor,"
3,35,"yu hòmber di Serug, yu hòmber di Ragau, yu hòmber di Peleg, yu hòmber di Heber, yu hòmber di Sala,"
3,36,"yu hòmber di Kainán, yu hòmber di Arfaksad, yu hòmber di Sèm, yu hòmber di Noe, yu hòmber di Lamek,"
3,37,"yu hòmber di Matusalen, yu hòmber di Enok, yu hòmber di Jared, yu hòmber di Mahalaleel, yu hòmber di Kainán,"
3,38,"yu hòmber di Enos, yu hòmber di Sèt, yu hòmber di Adam, yu hòmber di Dios."
4,1,"I Jesus, yen di Spiritu Santu, a bolbe for di Jordan i a wòrdu hibá dor di e Spiritu den desierto"
4,2,"pa kuarenta dia, i El a wòrdu tentá dor di diabel. I E no a kome nada durante di e dianan ei; i ora ku e dianan a pasa, El a haña hamber."
4,3,"I diabel a bis'E: \"Si Bo ta e Yu di Dios, bisa e piedra aki pa e bira pan.\""
4,4,"I Jesus a kontest'é: \"Ta pará skirbí: 'Hende lo no biba di pan so.'\""
4,5,"I el a hib'E na un lugá haltu i a mustr'E tur e reinonan di mundu den ún momento di tempu."
4,6,"I diabel a bis'E: \"Lo mi dunaBo henter e dominio aki i su gloria; pasobra esei a wòrdu entregá na mi, i mi ta dun'é na esun ku mi kier."
4,7,"Pesei, si Bo adorámi, tur esaki lo ta di Bo.\""
4,8,"I Jesus a kontestá i a bis'é: \"Ta pará skirbí: 'Adorá SEÑOR bo Dios i sirbi E so.'\""
4,9,"I el a hib'E Jerusalèm i a pon'E para riba e pinákulo di e tèmpel i a bis'E: \"Si Bo ta e Yu di Dios, tira Bo kurpa abou for di aki;"
4,10,"pasobra ta pará skirbí: 'E lo duna Su angelnan enkargo tokante di Bo pa nan wardabo,'"
4,11,"i, 'Den nan mannan nan lo kargaBo, pa Bo no dal Bo pia na piedra.'\""
4,12,"I Jesus a kontestá i a bis'é: \"Ta bisá: 'No tenta SEÑOR bo Dios.'\""
4,13,"I ora diabel a kaba ku tur tentashon, el a lagu'E pa un tempu."
4,14,"I Jesus a bolbe na Galilea den e poder di e Spiritu; i Su fama a plama den henter e distrikto eibanda."
4,15,"I El a kuminsá siña e hendenan den nan snoanan i tur hende tabata elogi'E."
4,16,"I El a bin Nazarèt, kaminda El a lanta komo mucha. I manera tabata Su kustumber El a bai den snoa riba dia di Sabat, i a lanta para pa lesa."
4,17,"I nan a dun'é e buki di profeta Isaias. I El a habri e buki i a haña e lugá kaminda tabata pará skirbí:"
4,18,"\"E Spiritu di SEÑOR ta riba Mi, pasobra El a ungiMi pa prediká evangelio na e pobernan; El a mandaMi pa proklamá libertat na e prezonan, i restorashon di bista na e siegunan, pa duna libertat na esnan ku ta wòrdu oprimí,"
4,19,"pa proklamá e aña agradabel di SEÑOR.\""
4,20,"I El a sera e buki i a duna esaki bèk na e sirbidó i a sinta; i bista di tur hende den snoa tabata fihá riba djE."
4,21,"I El a kuminsá bisa nan: \"Awe e Skritura aki a keda kumplí boso dilanti.\""
4,22,"I tur tabata duna bon testimonio di djE, i tabata keda strañá di e palabranan agradabel ku tabata sali for di Su boka; i nan tabata puntra: \"No ta yu di Jose esaki ta?\""
4,23,"I El a bisa nan: \"Sin duda boso lo sita e proverbio aki pa Mi: 'Dòkter, kura bo mes! Tur kos ku nos a tende ku a wòrdu hasí na Kapernaum, hasi nan aki den Bo mes stat tambe.'\""
4,24,"I El a bisa: \"Di bèrdat Mi ta bisa boso: Ningun profeta no ta wòrdu aseptá den su mes stat."
4,25,"Ma di bèrdat Mi ta bisa boso, tabatin hopi biuda na Israel den e dianan di Elias, tempu ku shelu tabata será pa tres aña i seis luna, tempu ku a bin un hamber pisá den henter e tera;"
4,26,"i tòg Elias no a wòrdu mandá serka ningun di nan, sino solamente na Sarepta, na tera di Sidon, serka un muhé biuda."
4,27,"I tabatin hopi leproso na Israel den e tempu di profeta Elisa; i ningun di nan no a wòrdu hasí limpi, sino solamente Naaman di Siria.\""
4,28,"I tur ku tabata den snoa a yena ku furia ora nan a tende e kosnan aki,"
4,29,"i nan a lanta i a sak'E for di e stat, i a hib'E na rant di e seru, riba kual nan stat tabata trahá, pa tir'E abou for di e baranka steil."
4,30,"Ma El a pasa meimei di nan sigui Su kaminda."
4,31,"I El a yega Kapernaum, un stat di Galilea, i E tabata siña nan riba dia di Sabat;"
4,32,"i nan a keda strañá di Su siñansa, pasobra Su palabra tabata ku outoridat."
4,33,"I tabatin un hende den snoa ku tabata poseí pa e spiritu di un demoño impuru, i el a grita na bos haltu:"
4,34,"\"Laga nos! Kiko nos tin di hasi ku Bo, Jesus di Nazarèt? Bo a bin pa destruí nos? Mi sa ken Bo ta: Esun Santu di Dios!\""
4,35,"I Jesus a reprend'é, bisando: \"Keda ketu, i sali for di djé!\" I ora ku e demoño a bent'é abou na suela meimei di nan, el a sali bai for di djé sin hasié ningun daño."
4,36,"I nan tur a keda asombrá, i nan tabata diskutí nan ku nan, bisando: \"Ta ki palabra esaki ta? Pasobra ku outoridat i poder E ta ordená e spiritunan impuru, i nan ta sali.\""
4,37,"I e notisia tokante di djE tabata plama den tur bario di e distrikto eibanda."
4,38,"I El a lanta, a sali for di snoa i a bai kas di Simon. Awor Simon su suegra tabata malu ku keintura haltu, i nan a hasi un petishon na Jesus p'é."
4,39,"I El a bai para na kabes di su kama i a reprendé e keintura, i e keintura a lagu'é; i mesora el a lanta i a sirbi nan."
4,40,"I ora solo tabata baha, tur ku tabatin hende malu ku tur sorto di malesa a trese nan serka djE; i poniendo Su mannan riba kada un di nan E tabata kura nan."
4,41,"I tambe demoñonan tabata sali for di hopi hende, i nan tabata grita i bisa: \"Abo ta e Yu di Dios!\" I E tabata reprendé nan i no tabata pèrmití nan papia, pasobra nan tabata sa ku E ta e Cristo."
4,42,"I ora dia a habri, El a sali bai na un lugá solitario; i e multitutnan tabata busk'E, i tabata bin serka djE, i tabata purba ten'E pa E no bai for di nan."
4,43,"Ma El a bisa nan: \"Mi mester prediká e reino di Dios na e otro statnan tambe, pasobra ta pa e propósito aki Mi a wòrdu mandá.\""
4,44,"I El a sigui prediká den e snoanan di Galilea."
5,1,"Awor a sosodé ku mientras e multitut tabata pusha bin para tur rònt di djE i tabata skucha e palabra di Dios, E mes tabata pará kantu di e lago di Genesaret;"
5,2,"i El a mira dos boto kantu di e lago; i e piskadónan a sali for di nan i tabata laba nan redanan."
5,3,"I El a bai den un di e botonan, esun di Simon, i a pidié pa hala un poko for di kantu. I El a sinta i a kuminsá siña e multitutnan for di den e boto."
5,4,"I ora ku El a kaba di papia, El a bisa Simon: \"Bai kaminda tin awa hundu i tira boso redanan pa boso kohe piská.\""
5,5,"I Simon a kontestá i a bisa: \"Maestro, nos a traha duru henter anochi i no a kohe nada, ma riba Bo palabra lo mi tira e redanan.\""
5,6,"I ora nan a hasi esaki, nan a kohe un kantidat grandi di piská; i nan redanan a kuminsá kibra;"
5,7,"i nan a hasi seña na nan kompañeronan den e otro boto, pa nan bin yuda nan. I nan a bin i a yena tur dos boto, asina ku nan a kuminsá senk."
5,8,"Ma ora Simon Pedro a mira esei, el a tira su kurpa abou na pia di Jesus, bisando: \"Bai for di mi, pasobra mi ta un hende pekaminoso, O Señor!\""
5,9,"Pasobra tantu é komo tur esnan ku tabata huntu kuné a keda mashá strañá di e kantidat di piská ku nan a kohe;"
5,10,"i meskos tambe Santiago i Juan, yu hòmbernan di Zebedeo, kendenan tabata kompañero di Simon. I Jesus a bisa Simon: \"No tene miedu, for di awor padilanti lo bo ta piskadó di hende.\""
5,11,"I ora nan a trese nan botonan na tera, nan a laga tur kos i a siguiE."
5,12,"I a sosodé ku mientras E tabata na un di e statnan, ata, tabatin un hòmber yen di lepra ku a mira Jesus, i el a tira su kurpa abou ku su kara te na suela i a rogu'E, bisando: \"Señor, si Bo kier, Bo por hasimi bira limpi.\""
5,13,"I El a saka Su man i a mishi kuné, bisando: \"Mi kier, sea limpi.\" I mesora e lepra a kita for di djé."
5,14,"I El a orden'é pa no konta ningun hende: \"Ma bai i mustra bo mes na e saserdote, i hasi un ofrenda pa bo purifikashon, meskos ku Moisés a ordená, komo un testimonio pa nan.\""
5,15,"Ma e notisia tokante di djE tabata plama mas i mas, i multitutnan grandi tabata bin huntu pa tend'E i pa wòrdu kurá di nan malesanan."
5,16,"Sinembargo, hopi biaha E tabata retirá Su mes den desierto pa hasi orashon."
5,17,"I a sosodé ku riba un dia E tabata siña e hendenan; i tabatin algun fariseo i siñadó di lei sintá einan, kendenan a bin for di tur pueblo di Galilea i Judea i for di Jerusalèm; i e poder di Señor tabata presente kunE pa kura hende."
5,18,"I mira, algun hòmber tabata karga riba un kama un hòmber ku tabata paralisá; i nan tabata buska manera pa tres'é paden, i pa pon'é Su dilanti."
5,19,"I ora nan no a haña un manera pa tres'é paden, pa motibu di e multitut, nan a subi riba dak i a bah'é ku su kama dor di e panchinan, nèt meimei, dilanti di Jesus."
5,20,"I mirando nan fe, El a bisa: \"Amigu, bo pikánan ta pordoná.\""
5,21,"I e eskribanan i fariseonan a kuminsá rasoná, bisando: \"Ta ken e hòmber aki ta ku ta papia blasfemia? Ken por pordoná pikánan, si no ta Dios so?\""
5,22,"Ma Jesus, Kende tabata sa di nan pensamentunan, a kontestá i a bisa nan: \"Pakiko boso ta rasoná den boso kurason?"
5,23,"Kiko ta mas fasil pa bisa: 'Bo pikánan a wòrdu pordoná,' òf pa bisa: 'Lanta i kana'?"
5,24,"Ma pa boso sa ku e Yu di Hende tin outoridat riba tera pa pordoná pikánan,\" El a bisa e paralítiko: \"Mi ta bisabo, lanta, kohe bo kama i bai kas.\""
5,25,"I mesora el a lanta nan dilanti, a kohe loke e tabata drumí ariba i a bai kas, glorifikando Dios."
5,26,"I nan tur a keda masha asombrá mes i a glorifiká Dios; i yen di temor nan a bisa: \"Nos a mira kosnan remarkabel awe.\""
5,27,"I despues di esei El a sali bai pafó i a mira un publikano ku yama Leví sintá den ofisina di belasting, i El a bis'é: \"SiguiMi.\""
5,28,"I el a laga tur kos atras, i a lanta i a siguiE."
5,29,"I Leví a tene un bankete grandi p'E na su kas; i tabatin un multitut grandi di publikano i otro hende ku tabata sintá na mesa huntu ku nan."
5,30,"I e fariseonan i nan eskribanan a kuminsá murmurá kontra Su disipelnan, bisando: \"Pakiko boso ta kome i bebe huntu ku e publikanonan i pekadónan?\""
5,31,"I Jesus a kontestá i a bisa nan: \"No ta esnan ku ta salú tin mester di dòkter, sino esnan ku ta malu."
5,32,"Mi no a bin pa yama e hustunan, sino pekadónan, na repentimentu.\""
5,33,"I nan a bis'E: \"E disipelnan di Juan ta yuna i hasi orashon ku frekuensia; e disipelnan di e fariseonan tambe ta hasi meskos; ma esnan di Bo ta kome i bebe.\""
5,34,"I Jesus a bisa nan: \"Boso por laga esnan ku ta atendé e brùidehòm yuna, mientras ku e brùidehòm ta huntu ku nan?"
5,35,"Ma e dianan lo bin ku e brùidehòm lo wòrdu kitá for di nan; den e dianan ei nan lo yuna.\""
5,36,"I tambe E tabata konta nan un parábola: \"Ningun hende no ta sker un pida for di un bistí nobo i pegu'é na un bistí bieu; pasobra no solamente e lo sker e nobo, ma e pida for di e nobo lo no pas ku e bieu tampoko."
5,37,"I ningun hende no ta pone biña nobo den saku-di-kueru bieu; sino e biña nobo ta hasi e sakunan rementá i e biña ta bash'afó, i e sakunan ta bai pèrdí."
5,38,"Ma biña nobo mester wòrdu poní den saku-di-kueru nobo."
5,39,"I ningun hende, despues di a bebe biña bieu, ta deseá biña nobo, pasobra e ta bisa: 'E bieu ta mihó.'\""
6,1,"Awor a sosodé ku riba dia di Sabat E tabata pasando dor di kunukunan di mainshi; i Su disipelnan tabata kita e tapushinan di mainshi, frega nan den nan man i kome nan."
6,2,"Ma algun di e fariseonan a bisa: \"Pakiko boso ta hasi loke Lei no ta pèrmití pa hasi riba dia di Sabat?\""
6,3,"I kontestando nan Jesus a bisa: \"Ni lesa boso no a lesa loke David a hasi ora ku é i esnan ku tabata huntu kuné a haña hamber,"
6,4,"kon el a bai den e kas di Dios, i a kohe e pan konsagrá kome, loke Lei no ta pèrmití pa ningun hende kome, sino solamente e saserdotenan, i a duna esaki na esnan ku tabata huntu kuné?\""
6,5,"I E tabata bisa nan: \"E Yu di Hende ta Señor di Sabat.\""
6,6,"I a sosodé riba un otro dia di Sabat ku El a bai den snoa i tabata siña e hendenan; i einan tabatin un hòmber, kende su man drechi tabata seku."
6,7,"I e eskribanan i e fariseonan tabata ten'E bon na bista, pa wak si E tabata kura riba dia di Sabat, pa nan por a haña motibu pa akus'E."
6,8,"Ma E tabata konosé nan pensamentunan, i El a bisa e hòmber ku e man seku: \"Lanta bin para meimei aki!\" I el a lanta i a bai para ayanan."
6,9,"I Jesus a bisa nan: \"Mi kier puntra boso un kos: Lei ta pèrmití pa riba dia di Sabat hasi bon òf hasi malu, salba un bida òf destruié?\""
6,10,"I despues di a wak nan tur, El a bisa e hòmber: \"Rèk bo man!\" I esei el a hasi; i su man a bira bon atrobe."
6,11,"Ma nan mes tabata furioso, i tabata diskutí nan ku nan kiko nan por a hasi kontra Jesus."
6,12,"I a sosodé den e dianan ei ku El a subi bai riba seru pa hasi orashon, i El a pasa henter anochi den orashon na Dios."
6,13,"I ora dia a habri El a yama Su disipelnan serka djE, i a skohe diesdos di nan, kendenan tambe El a yama apòstel:"
6,14,"Simon, kende El a yama Pedro tambe, i su ruman Andres; i Santiago i Juan; i Felipe i Bartolomé;"
6,15,"i Mateo i Tomas; Santiago, yu hòmber di Alfeo, i Simon, kende tabata wòrdu yamá Zelote;"
6,16,"Judas, yu hòmber di Santiago, i Judas Iskariot, kende a bira un traidó."
6,17,"I El a baha huntu ku nan i a keda para riba un lugá plat; i ayanan tabatin un multitut grandi di Su disipelnan, i un multitut grandi di hende for di henter Judea i Jerusalèm i e region na kosta di Tiro i Sidon,"
6,18,"kendenan a bin pa tend'E i pa wòrdu kurá di nan malesanan; i esnan ku tabata wòrdu tormentá pa spiritunan impuru tabata wòrdu kurá."
6,19,"I henter e multitut tabata buska manera pa mishi kunE, pasobra poder tabata sali for di djE i tabata kura nan tur."
6,20,"I El a hisa kara wak Su disipelnan i a bisa: \"Bendishoná ta boso ku ta pober, pasobra di boso e reino di Dios ta."
6,21,"Bendishoná ta boso ku tin hamber awor, pasobra boso lo wòrdu sasiá. Bendishoná ta boso ku ta yora awor, pasobra boso lo hari."
6,22,"Bendishoná ta boso ora hende ta odia boso i ta ekskluí boso i ta insultá boso, i ta rechasá boso nòmber komo malu, pa kousa di e Yu di Hende."
6,23,"\"Sea kontentu den e dia ei i bula di goso, pasobra mira, boso rekompensa ta grandi den shelu; pasobra meskos nan tatanan tabata hasi ku e profetanan."
6,24,"\"Ma ai di boso ku ta riku, pasobra ya boso a risibí boso konsuelo kaba."
6,25,"Ai di boso ku ta barika yen awor, pasobra boso lo tin hamber. Ai di boso ku ta hari awor, pasobra boso lo lamentá i yora."
6,26,"Ai di boso ora tur hende ta papia bon di boso, pasobra meskos nan tatanan tabata hasi ku e profetanan falsu."
6,27,"\"Ma na boso ku ta tende Mi ta bisa, stima boso enemigunan, hasi bon na esnan ku ta odia boso,"
6,28,"bendishoná esnan ku ta maldishoná boso, hasi orashon pa esnan ku ta maltratá boso."
6,29,"Ken ku dal bo na esun banda di kara, ofres'é e otro banda tambe; i ken ku kita bo mantel for di bo, lagu'é kohe bo túnika tambe."
6,30,"Duna na tur hende ku pidibo, i ken ku kohe loke ta di bo, no eksigí esaki bèk."
6,31,"I meskos ku boso kier pa hende hasi ku boso, boso tambe hasi ku nan."
6,32,"\"I si boso stima esnan ku ta stima boso, ki mérito esei ta pa boso? Pasobra asta pekadónan ta stima esnan ku ta stima nan."
6,33,"I si boso hasi bon na esnan ku ta hasi bon na boso, ki mérito esei ta pa boso? Pasobra asta pekadónan ta hasi meskos."
6,34,"I si boso fia esnan for di kendenan boso ta spera di risibí, ki mérito esei ta pa boso? Asta pekadónan ta fia pekadónan, pa risibí meskos bèk."
6,35,"Ma stima boso enemigunan, i hasi bon, i fia sin spera di haña nada bèk; i boso rekompensa lo ta grandi, i boso lo ta yunan di e Haltísimo; pasobra E mes ta kariñoso pa ku ingratonan i malbadonan."
6,36,"Sea miserikòrdioso, meskos ku boso Tata ta miserikòrdioso."
6,37,"\"No huzga, i boso lo no wòrdu huzgá; no kondená, i boso lo no wòrdu kondená; pordoná, i boso lo wòrdu pordoná."
6,38,"Duna, i lo wòrdu duná na boso: un midí bon yená, bon primí, bon sakudí, ku ta basha ofer, nan lo drama den boso skochi. Pasobra ku e mesun midí ku boso midi kuné lo wòrdu midí bèk pa boso.\""
6,39,"I tambe El a konta nan un parábola: \"Akaso un siegu por guia un siegu? Nan tur dos lo no kai den buraku?"
6,40,"Un disipel no ta mas ku su maestro; ma tur hende, despues di a kaba di siña tur kos, lo ta meskos ku su maestro."
6,41,"\"I pakiko bo ta wak e stòf ku tin den wowo di bo ruman, ma no ta ripará e balki ku tin den bo mes wowo?"
6,42,"Of kon bo por bisa bo ruman: 'Ruman, lagami saka e stòf for di bo wowo,' mientras ku abo mes no ta mira e balki ku tin den bo mes wowo? Abo hipokrít, saka promé e balki for di bo mes wowo, i e ora ei lo bo mira bon kla pa saka e stòf ku tin den wowo di bo ruman."
6,43,"\"Pasobra no tin palu bon ku ta duna mal fruta, ni palu malu ku ta duna bon fruta."
6,44,"Pasobra kada palu ta konosí na su fruta. Pasobra hende no sa kita figo for di mata di sumpiña, ni nan no sa kita wendrùif for di mata di wabi."
6,45,"E bon hende, for di e bon tesoro di su kurason, ta saka loke ta bon; i e mal hende, for di e mal tesoro, ta saka loke ta malu; pasobra for di e abundansia di kurason su boka ta papia."
6,46,"\"I pakiko boso ta yamaMi: 'Señor, Señor,' i no ta hasi loke Mi ta bisa?"
6,47,"Ken ku bin serka Mi i tende Mi palabranan i hasi nan, lo Mi mustra boso ku ken e ta igual:"
6,48,"e ta igual ku un hòmber ku a traha un kas, kende a koba hundu i a pone un fundeshi riba e baranka; i ora ku a bin un diluvio, e torente di awa a suta duru kontra e kas ei i no por a sakudié, pasobra e tabata bon trahá."
6,49,"Ma esun ku a tende i no a hasi nada ta igual ku un hòmber ku a traha un kas riba tera sin ningun fundeshi; i e torente di awa a suta duru kontra djé i mesora el a bash'aden, i e ruina di e kas ei tabata grandi.\""
7,1,"Ora Jesus a kaba di papia tur Su palabranan pa e pueblo tende, El a bai Kapernaum."
7,2,"I e esklabu di un senturión, kende esaki tabata apresiá mashá, tabata malu i serka di muri."
7,3,"I ora ku el a tende tokante di Jesus, el a manda algun ansiano hudiu serka djE pa pidiE bin skapa bida di su esklabu."
7,4,"I ora nan a yega serka Jesus, nan a rogu'E masha hopi mes, bisando: \"E ta digno pa Bo konsed'é esaki,"
7,5,"pasobra e ta stima nos nashon, i ta é a traha e snoa pa nos.\""
7,6,"Awor Jesus a bai ku nan. I ora ku E no tabata muchu leu mas for di e kas, e senturión a manda algun amigu serka djE, bisando: \"Señor, no tuma molèster mas, pasobra mi no ta digno pa Bo bin bou di mi dak;"
7,7,"pesei mi no a konsiderá mi mes digno tampoko pa bin serka Bo, ma djis papia un palabra, i mi sirbidó lo ta kurá."
7,8,"Pasobra ami tambe ta un hòmber bou di outoridat, ku sòldá bou di mi mando; i mi ta bisa esun aki: 'Bai!' i e ta bai; i esun aya: 'Bin!' i e ta bin; i mi esklabu: 'Hasi esaki!' i e ta hasié.\""
7,9,"Awor ora Jesus a tende esaki, El a keda maraviyá di djé, i a drai wak i a bisa e multitut ku tabata siguiE: \"Mi ta bisa boso, ni na Israel Mi no a haña un fe asina grandi.\""
7,10,"I ora ku esnan ku a wòrdu mandá a bolbe na e kas, nan a haña e esklabu bon di salú."
7,11,"I a sosodé ku e siguiente dia El a bai un stat ku yama Nain; i Su disipelnan a bai huntu kunE, kompañá pa un multitut grandi."
7,12,"Awor ora ku E tabata yega na porta di e stat, ata, un morto tabata wòrdu hibá pa dera, e úniko yu hòmber di su mama, kende tabata biuda; i un multitut grandi for di e stat tabata huntu kuné."
7,13,"I ora Señor a mir'é, El a sinti kompashon p'é, i a bis'é: \"No yora.\""
7,14,"I El a yega serka i a mishi ku e kaha di morto; i e kargadónan di morto a keda para. I El a bisa: \"Hoben, Mi ta bisabo: Lanta!\""
7,15,"I e morto a lanta sinta i a kuminsá papia. I Jesus a entregu'é bèk na su mama."
7,16,"I temor a poderá di nan tur, i nan a kuminsá glorifiká Dios, bisando: \"Un gran profeta a lanta meimei di nos!\" i \"Dios a bishitá Su pueblo!\""
7,17,"I e notisia aki tokante di djE a plama den henter Judea i den henter e distrikto eibanda."
7,18,"I e disipelnan di Juan a kont'é di tur e kosnan aki."
7,19,"I Juan, yamando dos di su disipelnan serka djé, a manda nan serka Señor pa puntra: \"Ta Abo ta Esun ku mester bin, òf nos mester spera un otro?\""
7,20,"I ora ku e hòmbernan a yega serka djE, nan a bisa: \"Juan Boutista a manda nos serka Bo pa puntra: 'Ta Abo ta Esun ku mester bin, òf nos mester spera un otro?'\""
7,21,"I na e momento ei E tabata kura hopi hende di malesanan i aflikshonnan i di spiritunan malu; i El a duna bista na hopi ku tabata siegu."
7,22,"I El a kontestá i a bisa nan: \"Bai konta Juan loke boso a mira i tende: e siegunan ta mira, e lamnan ta kana, e leprosonan ta wòrdu hasí limpi, e sordonan ta tende, e mortonan ta wòrdu lantá i na e pobernan evangelio ta wòrdu prediká."
7,23,"I bendishoná ta esun ku no ta sinti su mes ofendí pa Mi motibu.\""
7,24,"I ora ku e mensaheronan di Juan a bai, El a kuminsá papia ku e multitutnan tokante di Juan: \"Ta kiko boso a sali bai wak den desierto? Un richi sakudí dor di bientu?"
7,25,"Ma ta kiko boso a sali bai wak? Un hòmber bistí na paña fini? Mira, esnan ku ta bon bistí i ta biba den luho bo ta haña den palasionan real."
7,26,"Ma ta kiko boso a sali bai wak? Un profeta? Sí, Mi ta bisa boso, i un ku ta mas ku un profeta."
7,27,"Esaki ta esun di kende ta pará skirbí: 'Mira, Mi ta manda Mi mensahero dilanti di Bo kara, kende lo prepará Bo kaminda Bo dilanti.'"
7,28,"Mi ta bisa boso, entre esnan ku a nase for di muhé no tin ni un mas grandi ku Juan; sinembargo, esun di mas chikitu den e reino di Dios ta mas grandi kuné.\""
7,29,"I ora henter e pueblo i e publikanonan a tende esaki, nan a rekonosé Dios Su hustisia, komo ku nan a wòrdu batisá ku e boutismo di Juan."
7,30,"Ma e fariseonan i e ekspertonan di Lei a rechasá e propósito di Dios pa nan mes, komo ku nan no a wòrdu batisá dor di Juan."
7,31,"\"Ku kiko anto lo Mi kompará e hendenan di e generashon aki, i ku ken nan ta igual?"
7,32,"Nan ta igual ku mucha chikitu ku ta sinta riba plasa i ta grita otro; i nan ta bisa: 'Nos a toka flùit pa boso, i boso no a balia; nos a kanta un kantika di rou, i boso no a yora.'"
7,33,"Pasobra Juan Boutista a bin i no ta kome pan ni ta bebe biña; i boso ta bisa: 'E tin un demoño!'"
7,34,"E Yu di Hende a bin i ta kome i bebe; i boso ta bisa: 'Ata un hòmber golos i un buraché, un amigu di publikano i pekadó!'"
7,35,"Ma sabiduria ta wòrdu hustifiká pa medio di tur su yunan.\""
7,36,"Awor un di e fariseonan a pidiE pa bin kome serka djé. I El a bai den kas di e fariseo i a bai sinta na mesa."
7,37,"I mira, den e stat tabatin un muhé ku tabata un pekadó; i ora ku el a haña sa ku Jesus tabata sintá na mesa den kas di e fariseo, el a trese un butishi di alabaster ku perfume aden,"
7,38,"i el a bai para Su tras na Su pianan ta yora, i a kuminsá muha Su pianan ku su awa di wowo, i tabata seka nan ku su kabei, i tabata sunchi Su pianan i hunta nan ku e perfume."
7,39,"Awor ora ku e fariseo ku a kombid'E a mira esaki, el a bisa den su mes: \"Si e hòmber aki tabata un profeta E lo tabata sa ta ken i ki sorto di hende e muhé aki ta ku ta mishi kunE, ku ta un pekadó e ta.\""
7,40,"I Jesus a kontestá i a bis'é: \"Simon, Mi tin algu di bisabo.\" I Simon a kontestá: \"Papia numa, Maestro.\""
7,41,"\"Un sierto fiadó di plaka tabatin dos debedó: esun tabata debe sinku shen denario, i e otro sinkuenta."
7,42,"I komo ku nan no tabata por a pagu'é bèk, el a pordoná nan tur dos generosamente. Kual di nan dos anto lo stim'é mas?\""
7,43,"Simon a kontestá i a bisa: \"Mi ta suponé ku ta esun ku el a pordoná mas.\" I El a bis'é: \"Bo a huzga korekto.\""
7,44,"I El a bira wak e muhé i a bisa Simon: \"Bo ta mira e muhé aki? Mi a bin den bo kas; abo no a dunaMi awa pa Mi pianan, ma el a muha Mi pianan ku su awa di wowo, i a seka nan ku su kabei."
7,45,"Abo no a dunaMi sunchi, ma é, for di ora ku Mi a drenta, no a stòp di sunchi Mi pianan."
7,46,"Abo no a hunta Mi kabes ku zeta, ma el a hunta Mi pianan ku perfume."
7,47,"Pesei Mi ta bisabo, su pikánan, ku ta hopi, a wòrdu pordoná, pasobra el a stima hopi; ma esun ku a wòrdu pordoná poko, ta stima poko.\""
7,48,"I El a bisa e muhé: \"Bo pikánan a wòrdu pordoná.\""
7,49,"I esnan ku tabata sintá na mesa huntu kunE a kuminsá bisa den nan mes: \"Ta ken e hòmber aki ta ku asta piká E ta pordoná?\""
7,50,"El a bisa e muhé: \"Bo fe a salbabo; bai na pas.\""
8,1,"I a sosodé ku djis despues El a kuminsá bai di un stat i di un pueblito pa otro, proklamando i predikando e reino di Dios; i e diesdosnan tabata huntu kunE,"
8,2,"i tambe algun hende muhé ku a wòrdu kurá di spiritunan malu i di malesanan: Maria, kende tabata wòrdu yamá Magdalena, for di kende a sali shete demoño,"
8,3,"i Juana, esposa di Chuza, e mayordomo di Herodes, i Susana, i hopi otro mas ku tabata kontribuí pa nan sosten for di loke nan mes tabatin."
8,4,"I ora ku un multitut grandi tabata bin huntu, i esnan for di e diferente statnan tabata biaha pa bin serka djE, El a papia pa medio di un parábola:"
8,5,"\"E sembradó a sali pa sembra su simia; i segun ku e tabata sembra un parti a kai kantu di kaminda; i esei a wòrdu trapá, i e parhanan di shelu a kom'é."
8,6,"I otro simia a kai riba tera yen di piedra, i asina ku esei a nase el a seka pa falta di awa."
8,7,"I otro simia a kai meimei di mata di sumpiña; i e matanan di sumpiña a krese huntu kuné, i a hogu'é."
8,8,"I otro simia a kai den bon tera, i a krese, i a produsí un kosecha, shen bes mas tantu.\" Papiando e kosnan aki E tabata bisa na bos haltu: \"Esun ku tin orea pa tende, lagu'é tende.\""
8,9,"I Su disipelnan a kuminsá puntr'E kiko e parábola aki ta nifiká."
8,10,"I El a bisa: \"Na boso a wòrdu duná pa konosé e misterionan di e reino di Dios, ma na e otronan e ta wòrdu duná den parábola, 'pa mirando nan no mira, i tendiendo nan no komprendé.'"
8,11,"\"Awor e parábola ta esaki: e simia ta e palabra di Dios."
8,12,"I esnan kantu di kaminda ta esnan ku a tende; despues diabel ta bin i ta kita e palabra for di nan kurason pa nan no kere i wòrdu salbá."
8,13,"I esnan riba e tera yen di piedra ta esnan ku ora nan tende ta risibí e palabra ku goso; i esakinan no tin rais; nan ta kere pa un tempu, i den tempu di tentashon nan ta kai."
8,14,"I e simia ku a kai den mata di sumpiña, esakinan ta esnan ku a tende, i segun ku nan ta sigui nan kaminda nan ta wòrdu hogá dor di preokupashonnan, rikesa i plasernan di bida, i nan fruta no ta madurá."
8,15,"I e simia den bon tera ta esnan ku a tende e palabra ku un kurason onesto i bon, i ta retené esaki, i ta duna fruta ku pèrseveransia."
8,16,"\"Awor ningun hende, despues di a sende un lampi, no ta tap'é ku un barí ni ta pon'é bou di kama; ma e ta pon'é riba un kandelá, pa esnan ku drenta mira e lus."
8,17,"Pasobra no tin nada skondí ku lo no wòrdu revelá, ni nada sekreto ku lo no bira konosí i sali na kla."
8,18,"Pesei, pone bon atenshon kon boso ta skucha; pasobra na esun ku tin, mas lo wòrdu duná; i esun ku no tin, asta loke e ta kere ku e tin lo wòrdu kitá for di djé.\""
8,19,"I Su mama i ruman hòmbernan a bin serka djE i nan no por a yega serka djE pa motibu di e multitut."
8,20,"I un hende a bis'E: \"Bo mama i Bo ruman hòmbernan ta pará pafó i kier miraBo.\""
8,21,"Ma El a kontestá i a bisa nan: \"Mi mama i Mi ruman hòmbernan ta esnan ku ta tende e palabra di Dios i ta hasié.\""
8,22,"Awor a sosodé riba un di e dianan ei ku E ku Su disipelnan a bai den un boto, i El a bisa nan: \"Laga nos krusa bai na e otro banda di e lago.\" I nan a bai."
8,23,"Ma mientras nan tabata nabegá El a pega soño; i a baha un tempestat di bientu fuerte riba e lago, i nan boto a kuminsá yena ku awa i nan tabata na peliger."
8,24,"I nan a bai serka djE i a lant'E for di soño, bisando: \"Maestro, Maestro, nos ta peresé!\" I El a lanta for di soño, a reprendé e bientu i e olanan grandi, i nan a baha i a bira kalmo."
8,25,"I El a bisa nan: \"Unda boso fe ta?\" I nan tabata spantá i asombrá i nan tabata puntra otro: \"Ta ken esaki ta anto, ku E ta asta ordená e bientunan i e awa, i nan ta obedes'E?\""
8,26,"I nan a nabegá bai na tera di e gadarenonan, kual ta keda enfrente di Galilea."
8,27,"I ora ku El a baha na tera, a bin kontr'E un hòmber for di e stat, kende tabata poseí pa demoño i kende pa hopi tempu no a pone paña na su kurpa, i no tabata biba den un kas, ma den e tumbanan."
8,28,"I ora ku el a mira Jesus, el a dal un gritu i a tira su kurpa abou Su dilanti i a bisa na bos haltu: \"Kiko mi tin di hasi ku Bo, Jesus, Yu di e Dios Haltísimo? Mi ta rogaBo, no tormentámi.\""
8,29,"Pasobra E tabata ordená e spiritu impuru pa sali for di e hòmber. Pasobra hopi biaha esaki a poderá di djé; i e tabata mará ku kadena i bui i tabata bon sigurá, ma asina mes e tabata ranka su kadenanan kibra i tabata wòrdu hibá den desierto dor di e demoño."
8,30,"I Jesus a puntr'é: \"Kon bo nòmber ta?\" I el a kontestá: \"Legion\"; pasobra hopi demoño a drenta den djé."
8,31,"I nan tabata rogu'E pa E no ordená nan sali bai den abismo."
8,32,"Awor aya riba e seru tabatin un trupa grandi di porko ta kome; i e demoñonan a rogu'E pa pèrmití nan drenta den e porkonan. I El a pèrmití nan."
8,33,"I e demoñonan a sali for di e hòmber i a drenta den e porkonan; i e trupa a basha na kareda for di e bahada steil, bai den e lago, i a hoga."
8,34,"I ora ku e kuidadónan di porko a mira kiko a pasa, nan a kore bai i a konta esaki den stat i den kampo."
8,35,"I e hendenan a sali bai mira kiko a pasa; i nan a bin serka Jesus, i a haña e hòmber, for di kende e demoñonan a sali, sintá abou na pia di Jesus, bistí i bon na su tino; i nan a haña miedu."
8,36,"I esnan ku a mira esaki a konta nan kon e hòmber ku tabata poseí pa demoño a wòrdu kurá."
8,37,"I tur e hendenan di e tera di e gadarenonan i di e distrikto eibanda a pidiE pa bai for di nan, pasobra un gran temor a poderá di nan; i El a drenta un boto i a bai atrobe."
8,38,"Ma e hòmber, for di kende e demoñonan a sali, tabata rogu'E pa e por a kompañ'E; ma El a mand'é bai, bisando:"
8,39,"\"Bai bo kas bèk i konta ki kosnan grandi Dios a hasi pa bo.\" I el a bai i tabata proklamá den henter e stat ki kosnan grandi Jesus a hasi p'é."
8,40,"I ora Jesus a bolbe, e multitut a risibiE, pasobra nan tur tabata sper'E."
8,41,"I mira, a bin un hòmber ku yama Jairo, i e tabata un ofisial di snoa; i el a tira su kurpa abou na pia di Jesus, i a kuminsá rogu'E pa bin su kas;"
8,42,"pasobra e tabatin ún yu muhé so, di mas o menos diesdos aña, i esaki tabata muriendo. Ma mientras ku E tabata bai e multitutnan tabata pusha bin tur rònt di djE."
8,43,"I un muhé ku diesdos aña largu tabata sufri di un derama di sanger ku ningun hende no por a kura,"
8,44,"a aserká Jesus for di patras i a mishi ku zòm di Su mantel; i mesora su derama di sanger a stòp."
8,45,"I Jesus a bisa: \"Ta ken a mishi ku Mi?\" I mientras ku nan tur tabata nenga esei, Pedro a bisa: \"Maestro, e multitutnan ta tur rònt di Bo i ta pusha bin riba Bo.\""
8,46,"Ma Jesus a bisa: \"Un hende a mishi ku Mi, pasobra Mi a sinti ku poder a sali for di Mi.\""
8,47,"I ora ku e muhé a mira ku e no a keda sin wòrdu deskubrí, el a bin na temblamentu i a tira su kurpa abou Su dilanti, i a deklará den presensia di tur hende e motibu pakiko el a mishi kunE, i kon el a wòrdu kurá mesora."
8,48,"I Jesus a bis'é: \"Yu, bo fe a salbabo; bai na pas.\""
8,49,"Mientras ku E tabata papia ainda, a bin un hende for di kas di e ofisial di snoa, bisando: \"Bo yu muhé a muri; no molestiá e Maestro mas.\""
8,50,"Ma ora Jesus a tende esaki, El a kontest'é: \"No tene miedu mas; kere solamente, i e lo wòrdu salbá.\""
8,51,"I ora ku El a yega na e kas, E no a pèrmití ningun hende drenta huntu kunE, sino solamente Pedro, Juan i Santiago, i tata i mama di e mucha muhé."
8,52,"Awor nan tur tabata yora i lamentá p'é; ma El a bisa: \"Stòp di yora, pasobra e no a muri, ma ta na soño e ta.\""
8,53,"I nan a kuminsá hariE, pasobra nan tabata sa ku el a muri."
8,54,"Ma El a kohe e mucha na su man i a bisa na bos haltu: \"Mucha, lanta!\""
8,55,"I e mucha su spiritu a bolbe i el a lanta mesora; i Jesus a duna òrdu pa dun'é algu di kome."
8,56,"I su mayornan a keda mashá asombrá, ma El a ordená nan pa no konta ningun hende kiko a pasa."
9,1,"I El a yama e diesdosnan huntu i a duna nan poder i outoridat riba tur demoño, i pa kura enfermedatnan."
9,2,"I El a manda nan bai proklamá e reino di Dios, i kura hende malu."
9,3,"I El a bisa nan: \"No hiba nada pa na kaminda, ni garoti, ni saku, ni pan, ni plaka, ni ningun túnika èkstra."
9,4,"I den kualke kas ku boso drenta, keda einan, i sigui biaha for di einan."
9,5,"I pa loke ta esnan ku no risibí boso, ora boso sali bai for di e stat ei, sakudí e stòf kita for di boso pia komo un testimonio kontra nan.\""
9,6,"I nan a sali i a kuminsá pasa den tur e pueblitonan, predikando e evangelio, i kurando e enfermonan tur kaminda."
9,7,"Awor Herodes, e tetrarka, a tende di tur loke tabata sosodé; i el a keda hopi konfundí, pasobra algun tabata bisa ku Juan a lanta for di e mortonan,"
9,8,"i algun, ku Elias a paresé, i otronan, ku un di e profetanan di promé aya a lanta for di e mortonan."
9,9,"I Herodes a bisa: \"T'ami a laga kap Juan su kabes afó; ma ta ken e hòmber aki ta, di kende mi ta tende e kosnan aki?\" I e tabata sigui buska pa mir'E."
9,10,"I ora ku e apòstelnan a bolbe, nan a kont'E tur loke nan a hasi. I El a hiba nan huntu kunE i a bai ku nan so na un stat ku yama Bètsaida."
9,11,"Ma e multitutnan tabata sa esaki i tabata siguiE; i El a risibí nan i tabata papia ku nan tokante di e reino di Dios; i esnan ku mester a wòrdu kurá, El a kura."
9,12,"Ora ku a kuminsá bira tardi e diesdosnan a bin bis'E: \"Manda e multitut bai, pa nan bai na e pueblitonan i kamponan akibanda pa haña lugá di keda i pa haña algu di kome, pasobra aki nos ta na un lugá desolá.\""
9,13,"Ma El a bisa nan: \"Boso duna nan algu di kome!\" I nan a bisa: \"Nos no tin nada mas ku sinku pan i dos piská, òf nos mester bai kumpra kuminda pa tur e hendenan aki.\""
9,14,"Pasobra tabatin mas o menos sinku mil hende hòmber. I El a bisa Su disipelnan: \"Laga nan sint'abou na gruponan di sinkuenta.\""
9,15,"I asina nan a hasi, i a laga nan tur sint'abou."
9,16,"I El a kohe e sinku pannan i e dos piskánan, i mirando ariba na shelu El a bendishoná nan i a kibra nan, i a duna nan na e disipelnan pa pone dilanti di e multitut."
9,17,"I nan tur a kome keda barika yen; i e pida-pidanan ku nan a sobra a wòrdu rekohí, diesdos makutu yen."
9,18,"I a sosodé ku mientras ku E tabata hasi orashon Su so, e disipelnan tabata huntu kunE, i El a hasi nan pregunta, bisando: \"Ta ken e multitutnan ta bisa ku Mi ta?\""
9,19,"I nan a kontestá i a bisa: \"Juan Boutista; i otronan ta bisa: Elias; ma otronan, ku un di e profetanan di promé aya a lanta for di e mortonan.\""
9,20,"I El a bisa nan: \"Ma ta ken boso ta bisa ku Mi ta?\" I Pedro a kontestá i a bisa: \"E Cristo di Dios.\""
9,21,"I El a taha nan striktamente i a ordená nan pa no konta ningun hende esaki,"
9,22,"bisando: \"E Yu di Hende mester sufri hopi kos i wòrdu rechasá pa e ansianonan i saserdotenan prinsipal i eskribanan, i wòrdu matá, i wòrdu lantá riba e di tres dia.\""
9,23,"I El a bisa nan tur: \"Si un hende kier bin Mi tras, lagu'é nenga su mes i hisa su krus tur dia i siguiMi."
9,24,"Pasobra ken ku kier salba su bida lo pèrd'é, ma ken ku pèrdè su bida pa Mi kousa, e ta esun ku lo salb'é."
9,25,"Pasobra ki probecho un hende tin si e gana henter mundu i e mes keda destruí òf pèrdí?"
9,26,"Pasobra ken ku tin bèrguensa di Mi i di Mi palabranan, di djé e Yu di Hende lo tin bèrguensa ora ku E bin den Su gloria, i e gloria di e Tata i di e angelnan santu."
9,27,"Ma di bèrdat Mi ta bisa boso, tin algun di esnan ku ta pará akinan, ku lo no eksperensiá morto promé ku nan mira e reino di Dios.\""
9,28,"I un ocho dia asina despues di e palabranan aki, a sosodé ku El a hiba Pedro i Juan i Santiago huntu kunE, i a subi bai riba e seru pa hasi orashon."
9,29,"I mientras ku E tabata hasi orashon e aparensia di Su kara a kambia, i Su pañanan a bira blanku i briyante."
9,30,"I mira, dos hòmber tabata kombersá kunE; i esakinan tabata Moisés i Elias,"
9,31,"kendenan, paresiendo den gloria, tabata papia di Jesus Su salida ku E tabata bai kumpli kuné na Jerusalèm."
9,32,"Awor soño a poderá di Pedro i di esnan ku tabata huntu kuné; ma ora nan a spièrta, nan a mira Su gloria i dos hòmber pará huntu kunE."
9,33,"I a sosodé ku ora esakinan tabata despedí di djE, Pedro a bisa Jesus: \"Maestro, ta bon pa nos ta akinan; i laga nos traha tres tabernakel: un pa Bo, un pa Moisés i un pa Elias\"--sin realisá kiko e tabata bisa."
9,34,"I mientras ku e tabata bisa esaki, a forma un nubia ku a sombra nan; i nan a haña miedu ora nan tabata drenta den e nubia."
9,35,"I a sali un bos for di den e nubia, bisando: \"Esaki ta Mi Yu Skohí; tende na djE!\""
9,36,"I ora ku e bos a stòp di papia, Jesus so a keda. I nan a keda ketu, i den e dianan ei nan no a konta ningun hende nada di e kosnan ku nan a mira."
9,37,"I riba e siguiente dia, ora nan a baha for di e seru, un multitut grandi a bin kontr'E."
9,38,"I mira, un hòmber for di den e multitut tabata grita, bisando: \"Maestro, mi ta rogaBo pa wak mi yu hòmber, pasobra e ta mi úniko yu hòmber,"
9,39,"i mira, un spiritu ta gar'é, i direpiente e ta kuminsá grita, i e ta pon'é haña steipi te skuma, i ora ku e ta maltrat'é, kasi e no ta lagu'é lòs."
9,40,"I mi a roga Bo disipelnan pa nan saka e spiritu impuru afó, ma nan no tabata por.\""
9,41,"I Jesus a kontestá i a bisa: \"O generashon inkrédulo i pèrvèrso, kuantu tempu mas lo Mi ta serka boso, i mester soportá boso? Trese bo yu akinan.\""
9,42,"I mientras ku e tabata aserkando, e demoño a bent'é abou na suela i a pon'é haña steipi. Ma Jesus a reprendé e spiritu impuru i a kura e mucha hòmber i a dun'é bèk na su tata."
9,43,"I nan tur a keda asombrá di e grandesa di Dios. Ma mientras ku tur hende tabata keda atmirá di tur loke Jesus tabata hasi, El a bisa Su disipelnan:"
9,44,"\"Laga e palabranan aki penetrá den boso orea, pasobra e Yu di Hende lo wòrdu entregá den man di hende.\""
9,45,"Ma nan no a komprendé e palabranan aki, i esaki a keda skondí pa nan, asina ku nan no por a komprend'é; i nan tabatin miedu di puntr'E tokante di e palabranan aki."
9,46,"I a lanta un diskushon entre nan, kual di nan lo tabata esun di mas grandi."
9,47,"Ma Jesus, sabiendo kiko nan tabata pensa den nan kurason, a kohe un mucha i a pon'é para banda di djE,"
9,48,"i a bisa nan: \"Ken ku risibí e mucha aki den Mi nòmber, ta Ami e ta risibí; i ken ku risibíMi, ta risibí Esun ku a mandaMi; pasobra esun di mas chikitu den boso, t'esei ta esun di mas grandi.\""
9,49,"I Juan a kontestá i a bisa: \"Maestro, nos a mira un hende ta saka demoño den Bo nòmber; i nos a tah'é, pasobra e no ta un di nos.\""
9,50,"Ma Jesus a bis'é: \"No tah'é, pasobra esun ku no ta kontra boso ta ku boso.\""
9,51,"I a sosodé ku ora e dianan di Su asenshon tabata aserkando, El a dirigí Su kara pa bai Jerusalèm;"
9,52,"i El a manda mensaheronan Su dilanti. I nan a bai i a drenta den un pueblito di e samaritanonan pa hasi preparashon p'E."
9,53,"Ma nan no a risibiE, pasobra E tabata biahando ku Su kara fiho den direkshon di Jerusalèm."
9,54,"I ora Su disipelnan Santiago i Juan a ripará esaki, nan a puntra: \"Señor, Bo kier pa nos ordená kandela baha for di shelu i kaba ku nan, manera Elias a hasi?\""
9,55,"Ma El a drai wak, i a reprendé nan, [i a bisa: \"Boso no sa di ki sorto di spiritu boso ta;"
9,56,"pasobra e Yu di Hende no a bin pa destruí bida di hende, ma pa salba nan.\"] I nan a sigui nan kaminda bai un otro pueblito."
9,57,"I ora nan tabata na kaminda, un hende a bis'E: \"Lo mi siguiBo unda ku Bo bai.\""
9,58,"I Jesus a bis'é: \"Zoro tin kueba i parha di shelu tin neishi, ma e Yu di Hende no tin ningun lugá pa pone Su kabes.\""
9,59,"I El a bisa un otro: \"SiguiMi.\" Ma el a kontestá: \"Pèrmitími promé pa bai i dera mi tata.\""
9,60,"Ma El a bis'é: \"Laga e mortonan dera nan mortonan; ma pa loke t'abo, bai i proklamá e reino di Dios tur kaminda.\""
9,61,"I un otro tambe a bisa: \"Lo mi siguiBo, Señor; ma pèrmitími promé pa despedí di mi hendenan di kas.\""
9,62,"Ma Jesus a bis'é: \"Ningun hende ku ta pone man na plug i ta wak patras no ta apto pa e reino di Dios.\""
10,1,"Awor despues di esaki Señor a nombra setenta otro, i a manda nan dos-dos Su dilanti pa tur stat i lugá, kaminda E mes tabata pa bai."
10,2,"I E tabata bisa nan: \"E kosecha ta mashá grandi, ma trahadó ta poko; pesei, pidi e Señor di kosecha pa manda trahadó den Su kosecha."
10,3,"Boso bai anto; Mi ta manda boso manera lamchi meimei di lobo."
10,4,"No hiba bolsa, ni saku, ni sandalia; i no saludá ningun hende na kaminda."
10,5,"\"I den kualke kas ku boso drenta, bisa promé: 'Pas sea ku e kas aki.'"
10,6,"I si tin un hende di pas einan, boso pas lo keda riba djé; ma si no tin, boso pas lo bolbe serka boso."
10,7,"I keda den e kas ei, i kome i bebe loke nan duna boso, pasobra e trahadó ta digno di su suèldo. No keda bai di un kas pa otro."
10,8,"\"I den kualke stat ku boso drenta, i nan risibí boso, kome loke wòrdu poní boso dilanti;"
10,9,"i kura e enfermonan ku tin einan, i bisa nan: 'E reino di Dios a yega serka boso.'"
10,10,"Ma ora boso drenta un stat i nan no risibí boso, sali bai den su kayanan i bisa:"
10,11,"'Te asta e stòf di boso stat ku ta pega na nos pia nos ta sakudí kita kontra boso; ma sea sigur di esaki, ku e reino di Dios a yega serka.'"
10,12,"Mi ta bisa boso, riba e dia ei lo ta mas tolerabel pa Sodoma ku pa e stat ei."
10,13,"\"Ai di bo, Korazin! Ai di bo, Bètsaida! Pasobra si na Tiro i na Sidon a wòrdu hasí e milagernan ku a sosodé den boso, ya pa hopi tempu kaba nan lo a repentí, sintá den paña di saku i shinishi."
10,14,"Ma den e huisio lo ta mas tolerabel pa Tiro i Sidon ku pa boso."
10,15,"I abo, Kapernaum, ta te na shelu bo kier wòrdu halsá? Te na fièrnu lo bo wòrdu rebahá!"
10,16,"\"Esun ku tende na boso ta tende na Mi, i esun ku rechasá boso, ta Ami e ta rechasá; i esun ku rechasáMi ta rechasá Esun ku a mandaMi.\""
10,17,"I e setentanan a bolbe ku goso, bisando: \"Señor, asta e demoñonan ta sometí na nos den Bo nòmber.\""
10,18,"I El a bisa nan: \"Mi a mira Satanás kai for di shelu manera lamper."
10,19,"Mira, Mi a duna boso outoridat pa trapa riba kolebra i skòrpion, i riba tur poder di e enemigu, i nada lo no hasi boso daño."
10,20,"Ma no regosihá den esaki, ku e spiritunan ta sometí na boso, ma regosihá ku boso nòmbernan ta skirbí den shelu.\""
10,21,"Na e mesun momento ei Jesus a regosihá grandemente den Spiritu Santu, i a bisa: \"Mi ta alabáBo, O Tata, Señor di shelu i tera, ku Bo a skonde e kosnan aki pa sabínan i inteligentenan i a revelá nan na mucha chikitu. Sí, Tata, pasobra asina tabata agradabel den Bo bista."
10,22,"\"Tur kos a wòrdu entregá na Mi dor di Mi Tata, i ningun no sa Ken e Yu ta, sino e Tata so, i Ken e Tata ta, sino e Yu so, i esun na kende e Yu kier revel'E.\""
10,23,"I El a drai wak Su disipelnan, i nan so El a bisa: \"Bendishoná ta e wowonan ku ta mira e kosnan ku boso ta mira,"
10,24,"pasobra Mi ta bisa boso, ku hopi profeta i rei tabata deseá di mira e kosnan ku boso ta mira, ma no a mira nan, i di tende e kosnan ku boso ta tende, ma no a tende nan.\""
10,25,"I mira, un eksperto di Lei a lanta para i a pon'E na prueba, bisando: \"Maestro, kiko mi mester hasi pa eredá bida etèrno?\""
10,26,"I Jesus a bis'é: \"Kiko ta pará skirbí den Lei? Kiko bo ta lesa den djé?\""
10,27,"I el a kontestá i a bisa: \"Stima SEÑOR bo Dios ku henter bo kurason, i ku henter bo alma, i ku tur bo forsa, i ku henter bo mente; i bo próhimo manera bo mes.\""
10,28,"I Jesus a bis'é: \"Bo a kontestá bon; hasi esaki i lo bo biba.\""
10,29,"Ma e kier a hustifiká su mes i a bisa Jesus: \"I ta ken ta mi próhimo?\""
10,30,"Jesus a kontestá i a bisa: \"Un hòmber tabata baha di Jerusalèm bai Jeriko, i el a kai den man di ladron; i nan a kita tur kos for di djé i a batié, i a bai lagu'é mitar morto."
10,31,"I pa kasualidat un saserdote tabata baha bai pa e kaminda ei, i ora ku el a mir'é, el a pas'é forbei bai pa e otro banda."
10,32,"I meskos un levita tambe, ora ku el a yega na e lugá ei i a mir'é, a pas'é forbei bai pa e otro banda."
10,33,"Ma un samaritano, ku tabata biahando, a yega serka di djé; i ora ku el a mir'é, el a sinti kompashon,"
10,34,"i a bai serka djé i a mara su heridanan i a basha zeta i biña riba nan; i el a pon'é riba su buriku, a hib'é na un posada i a pèrkurá p'é."
10,35,"I e siguiente dia el a saka dos denario duna e doño di posada i a bisa: 'Pèrkurá p'é; i ki gastu mas ku bo hasi lo mi pagabo ora mi bolbe.'"
10,36,"\"Kual di e tresnan aki bo ta kere tabata próhimo di e hòmber ku a kai den man di ladron?\""
10,37,"I el a bisa: \"Esun ku a mustra miserikòrdia na djé.\" I Jesus a bis'é: \"Bai i hasi meskos.\""
10,38,"Awor segun ku nan tabata sigui nan biahe, El a bai na un pueblito; i un muhé ku yama Marta a risibiE den su kas."
10,39,"I e tabatin un ruman muhé ku yama Maria, kende, sintá na pia di Señor, tabata skucha Su Palabra."
10,40,"Ma Marta tabata mashá okupá ku tantu kos di hasi; i el a bin serka Jesus, i a bisa: \"Señor, no ta importáBo ku mi ruman muhé ta laga mi so sirbi? Bis'é anto pa yudami.\""
10,41,"Ma Señor a kontestá i a bis'é: \"Marta, Marta, bo ta preokupá i ta molestiá bo kurpa ku asina hopi kos;"
10,42,"ma poko kos ta nesesario, en realidat ún so, pasobra Maria a skohe e parti bon ku lo no wòrdu kitá for di djé.\""
11,1,"I a sosodé ku E tabata hasi orashon na un lugá, i ora ku El a kaba, un di Su disipelnan a bis'E: \"Señor, siña nos hasi orashon, meskos ku Juan tambe a siña su disipelnan.\""
11,2,"I El a bisa nan: \"Ora boso ta hasi orashon, bisa: 'Nos Tata ku ta den shelu, Bo nòmber sea santifiká. Ku Bo reino bin."
11,3,"Duna nos awe nos pan di kada dia."
11,4,"I pordoná nos nos pikánan, pasobra nos tambe ta pordoná tur esnan ku ta debe nos. I no hiba nos den tentashon.'\""
11,5,"I El a bisa nan: \"Suponé ku un di boso tin un amigu, i mei anochi bo ta bai serka djé, i ta bis'é: 'Amigu, fiami tres pan,"
11,6,"pasobra un amigu di mi a yega for di un biahe serka mi, i mi no tin nada pa pone su dilanti'."
11,7,"\"I for di paden e lo kontestá i bisa: 'No molestiámi; ya porta ta será kaba i mi yunan i ami ta riba kama; mi no por lanta pa dunabo nada.'"
11,8,"Mi ta bisa boso, maske e no lanta dun'é nada pasobra e ta su amigu, tòg, pa motibu di su impertinensia e lo lanta i dun'é tur loke e tin mester."
11,9,"\"I Mi ta bisa boso, pidi, i lo wòrdu duná na boso; buska, i boso lo haña; bati, i lo wòrdu habrí pa boso."
11,10,"Pasobra ken ku pidi, ta risibí; i esun ku buska, ta haña; i pa esun ku bati, lo wòrdu habrí."
11,11,"\"Suponé ku un tata entre boso, si su yu pidié un piská, lo e dun'é un kolebra?"
11,12,"Of si e pidié un webu, lo e dun'é un skòrpion?"
11,13,"Si boso anto, siendo malbado, sa di duna kosnan bon na boso yunan, kuantu mas boso Tata selestial lo duna e Spiritu Santu na esnan ku pidiE!\""
11,14,"I E tabata saka un demoño, i esaki tabata mudo. I a sosodé ku ora e demoño a sali, e hòmber mudo a papia; i e multitutnan a keda asombrá."
11,15,"Ma algun di nan a bisa: \"E ta saka demoño pa medio di Beëlzebú, e prens di demoñonan.\""
11,16,"I otronan, pa pon'E na prueba, tabata pidiE un señal for di shelu."
11,17,"Ma E tabata konosé nan pensamentunan, i a bisa nan: \"Tur reino dividí kontra su mes ta keda ruiná; i un kas dividí kontra su mes ta kai."
11,18,"I si Satanás tambe ta dividí kontra su mes, kon su reino lo keda para? Pasobra boso ta bisa ku Ami ta saka demoño pa medio di Beëlzebú."
11,19,"I si Ami ta saka demoño pa medio di Beëlzebú, pa medio di ken boso yu hòmbernan ta saka nan? Pesei eseinan lo ta boso huesnan."
11,20,"Ma si Ami ta saka demoño pa medio di e dede di Dios, anto e reino di Dios a yega serka boso."
11,21,"\"Ora ku e hòmber fuerte, bon armá, ta kuida su mes palasio, su propiedatnan ta bon sigurá;"
11,22,"ma ora ku un ku ta mas fuerte kuné atak'é i poderá di djé, esei ta kita for di djé henter su armadura riba kual e tabata konfia, i ta parti su botín."
11,23,"\"Esun ku no ta ku Mi ta kontra Mi; i esun ku no ta rekohé huntu ku Mi ta plama."
11,24,"\"Ora ku un spiritu impuru sali for di un hende, e ta pasa dor di lugánan seku, buskando sosiegu, i ora ku e no haña esei, e ta bisa: 'Lo mi bolbe na mi kas for di unda mi a sali.'"
11,25,"I ora ku e bin, e ta hañ'é barí i tur na òrdu."
11,26,"E ora ei e ta bai i ta hiba huntu kuné shete otro spiritu mas malbado kuné, i nan ta drenta paden i ta keda biba einan; i e último estado di e hende ei ta bai bira pió ku esun promé.\""
11,27,"I a sosodé ku mientras E tabata papia e kosnan aki un di e muhénan den e multitut a halsa su bos, i a bis'E: \"Bendishoná ta e barika ku a kargaBo, i e pechunan ku a kriaBo.\""
11,28,"Ma El a bisa; \"Alkontrario, bendishoná ta esnan ku ta tende e palabra di Dios, i ta ward'é.\""
11,29,"I segun ku e multitutnan tabata oumentá, El a kuminsá bisa: \"E generashon aki ta un generashon malbado; e ta buska un señal, ma ningun señal lo no wòrdu duná na djé, sino solamente e señal di Jonas."
11,30,"Pasobra meskos ku Jonas a bira un señal pa e ninivitanan, asina e Yu di Hende lo ta pa e generashon aki."
11,31,"E Reina di Sùit lo lanta den e huisio huntu ku e hòmbernan di e generashon aki i kondená nan, pasobra el a bin for di e finnan di mundu pa tende e sabiduria di Salomon; i mira, mas ku Salomon t'aki!"
11,32,"E hòmbernan di Nínive lo lanta den e huisio huntu ku e generashon aki i konden'é, pasobra nan a repentí dor di e predikashi di Jonas; i mira, mas ku Jonas t'aki."
11,33,"\"Ningun hende, despues di a sende un lampi, no ta pon'é den un bodega, ni bou di un kaha di midi trigo, ma riba un kandelá, pa esnan ku drenta por mira e lus."
11,34,"E lampi di bo kurpa ta bo wowo; ora bo wowo ta bon, henter bo kurpa tambe ta yen di lus; ma ora ku e ta malu, bo kurpa tambe ta yen di skuridat."
11,35,"Pesei, pèrkurá pa e lus den bo no ta skuridat."
11,36,"Asina anto, si henter bo kurpa ta yen di lus, sin ningun parti skur den djé, e lo ta kompletamente iluminá, manera ora e lampi ta iluminábo ku su rayonan.\""
11,37,"Awor ora ku El a kaba di papia, un fariseo a pidiE pa kome serka djé; i El a bai paden, i a bai sinta na mesa."
11,38,"I ora ku e fariseo a mira esaki, el a keda strañá ku E no a laba Su mes promé ku kome."
11,39,"Ma Señor a bis'é: \"Awor boso, fariseonan, ta limpia parti pafó di kopa i di tayó; ma parti paden boso ta yen di ladronisia i maldat."
11,40,"Boso, bobonan, no ta Esun ku a traha e parti pafó a traha e parti paden tambe?"
11,41,"Ma duna loke ta paden komo limosna, i e ora ei tur kos ta limpi pa boso."
11,42,"\"Ma ai di boso, fariseonan! Pasobra boso ta duna un di dies parti di menta i ruda i di tur sorto di yerba, i tòg no ta hasi kaso di hustisia i di amor di Dios. Ma esakinan ta e kosnan ku boso mester a hasi, sin neglishá e otronan."
11,43,"\"Ai di boso, fariseonan! Pasobra boso ta gusta e promé asientonan den snoa, i e saludonan di rèspèt riba plasa."
11,44,"\"Ai di boso, eskribanan i fariseonan, hipokrítnan! Pasobra boso ta manera grafnan ku hende no ta mira, i e hendenan ku ta kana pasa riba nan no sa mes.\""
11,45,"I un di e ekspertonan di Lei a kontest'E, bisando: \"Maestro, dor di bisa e kosnan aki Bo ta ofendé nos tambe.\""
11,46,"Ma El a bisa: \"Ai di boso tambe, ekspertonan di Lei! Pasobra boso ta pone riba hende karganan pisá pa karga, mientras ku boso mes, ni ku un dede boso no ta mishi ku e karganan ei."
11,47,"\"Ai di boso! Pasobra boso ta traha e monumentonan di e profetanan, i tabata boso tatanan ku a mata nan."
11,48,"Asina boso ta testigunan i ta aprobá e echonan di boso tatanan; pasobra ta nan a mata nan, i boso ta traha nan tumbanan."
11,49,"Pa e motibu aki tambe e sabiduria di Dios a bisa: 'Lo Mi manda profetanan i apòstelnan serka nan; i algun di nan nan lo mata i algun nan lo pèrsiguí,"
11,50,"asina ku e sanger di tur e profetanan, dramá desde fundashon di mundu, por wòrdu eksigí di e generashon aki,"
11,51,"for di e sanger di Abel te na e sanger di Zakarias, kende a peresé entre e altar i e kas di Dios; sí, Mi ta bisa boso, esaki lo wòrdu eksigí di e generashon aki.'"
11,52,"\"Ai di boso, ekspertonan di Lei! Pasobra boso a kohe e yabi di konosementu bai kuné. Boso mes no a drenta, i esnan ku tabata drentando, boso a stroba.\""
11,53,"I ora ku El a bai for di einan, e eskribanan i e fariseonan a kuminsá atak'E pisá i interogu'E tokante di hopi kos,"
11,54,"trahando kòmplòt kontra djE, pa koh'E den trampa ku algu ku E por a bisa, pa nan por a akus'E."
12,1,"Bou di e sirkumstansianan aki, ora ku miles i miles di hende a reuní di manera ku nan tabata trapa otro, El a kuminsá bisa promé na Su disipelnan: \"Warda boso di e zürdeg di e fariseonan, lokual ta hipokresia."
12,2,"No tin nada tapá ku lo no wòrdu revelá, i nada skondí ku hende lo no haña sa."
12,3,"Pesei, tur loke boso a papia den skuridat lo wòrdu tendí den klaridat, i loke boso a papia ketu-ketu den e kambernan mas paden lo wòrdu proklamá for di riba dak."
12,4,"\"I Mi ta bisa boso, Mi amigunan, no tene miedu di esnan ku ta mata e kurpa, i ku despues di esei no por hasi nada mas."
12,5,"Ma lo Mi mustra boso ken boso mester teme. Teme Esun ku despues ku El a mata tin outoridat pa tira den fièrnu; sí, Mi ta bisa boso, teme E!"
12,6,"No t'asina ku sinku mòfi ta wòrdu bendí pa dos plaka? I ni un di nan no ta wòrdu lubidá dilanti di Dios."
12,7,"Di bèrdat, asta e drachinan di kabei riba boso kabes, tur ta kontá. No tene miedu; boso bal mas ku un kantidat di mòfi."
12,8,"\"I Mi ta bisa boso, ken ku konfesáMi dilanti di hende, e Yu di Hende tambe lo konfesá e hende ei dilanti di e angelnan di Dios;"
12,9,"ma esun ku nengaMi dilanti di hende lo wòrdu nengá dilanti di e angelnan di Dios."
12,10,"I ken ku papia un palabra kontra e Yu di Hende, esaki lo wòrdu pordoná; ma esun ku blasfemá kontra Spiritu Santu, esaki lo no wòrdu pordoná."
12,11,"\"I ora nan hiba boso dilanti di snoa i dilanti di e gobernantenan i outoridatnan, no preokupá kon òf kiko boso mester papia na boso defensa, òf kiko boso mester bisa;"
12,12,"pasobra Spiritu Santu lo siña boso na e mes momento ei kiko boso mester bisa.\""
12,13,"I un hende for di e multitut a bis'E: \"Maestro, bisa mi ruman hòmber pa parti e erensia ku mi.\""
12,14,"Ma Jesus a bis'é: \"Hòmber, ta ken a poneMi komo hues òf rèfri riba boso?\""
12,15,"I El a bisa nan: \"Tene kuidou, i warda boso di tur golosidat; pasobra bida di hende no ta konsistí di e abundansia di e kosnan ku e tin.\""
12,16,"I El a konta nan un parábola, bisando: \"E tereno di un sierto hòmber riku tabata masha produktivo."
12,17,"I el a kuminsá rasoná den su mes, bisando: 'Kiko lo mi hasi? Pasobra mi no tin lugá pa warda mi kosecha.'"
12,18,"\"I el a bisa: 'Esaki lo mi hasi: Lo mi basha mi mangasinanan abou i traha otro mangasinanan mas grandi ainda, i den nan lo mi warda tur mi trigo i mi biennan."
12,19,"I lo mi bisa mi alma: \"Alma, bo tin hopi biennan montoná pa hopi aña; tuma sosiegu, kome, bebe i fiesta.\"'"
12,20,"\"Ma Dios a bis'é: 'Abo, bobo! Awenochi mes bo alma lo wòrdu eksigí for di bo; i awor ken lo bira doño di loke bo a prepará?'"
12,21,"\"Asina ta e hende ku ta montoná tesoro pa su mes, i no ta riku pa ku Dios.\""
12,22,"I El a bisa Su disipelnan: \"Pa e motibu aki Mi ta bisa boso: No preokupá pa boso bida, kiko boso lo kome, ni pa boso kurpa, kiko boso lo bisti."
12,23,"Pasobra bida ta mas ku kuminda, i kurpa mas ku paña di bisti."
12,24,"Konsiderá e rafnan, pasobra nan no ta sembra ni kosechá; i nan no tin lugá pa warda provishon, ni mangasina; i tòg Dios ta alimentá nan; kuantu mas ku parha boso no ta bal!"
12,25,"I kual di boso, dor di preokupá, por añadí ún kodo na su haltura?"
12,26,"Si boso anto no por hasi ni sikiera un kos asina chikitu, pakiko boso ta preokupá pa otro asuntonan?"
12,27,"\"Konsiderá e lelinan, kon nan ta krese; nan no ta traha mata kurpa, ni nan no ta hila; ma Mi ta bisa boso ku ni Salomon den tur su gloria no tabata bistí manera un di esakinan."
12,28,"Ma si di tal manera Dios ta bisti e yerba di sabana, lokual awe t'ei i mañan ta wòrdu tirá den fòrnu, kuantu mas E lo bisti boso, O hendenan di poko fe!"
12,29,"I no buska kiko boso lo kome òf kiko boso lo bebe, i no sigui preokupá."
12,30,"Pasobra tur e kosnan aki e nashonnan di mundu ta buska ku diligensia; ma boso Tata sa ku boso tin mester di e kosnan aki."
12,31,"Ma buska Su reino, i e kosnan aki lo wòrdu añadí na boso."
12,32,"\"No tene miedu, tou chikitu, pasobra a agradá boso Tata pa duna boso e reino."
12,33,"Bende boso propiedatnan i duna limosna; traha pa boso mes bolsa ku no ta gasta, un tesoro den shelu ku no ta kaba nunka, kaminda ladron no por yega, ni mòt no por destruí."
12,34,"Pasobra kaminda boso tesoro ta, einan boso kurason tambe lo ta."
12,35,"\"Mira pa boso hep ta fahá, i pa boso lampinan ta sendí."
12,36,"I sea manera hòmbernan ku ta warda riba nan shon, pa ora ku e bolbe di e fiesta di kasamentu i e bin bati, nan por habri p'é mesora."
12,37,"Bendishoná ta e esklabunan ei ku e shon lo haña ta vigilá ora ku e bin. Di bèrdat Mi ta bisa boso ku e lo faha su mes pa sirbi, i lo invitá nan sinta na mesa pa sirbi nan."
12,38,"Sea ku e bin den e di dos warda di anochi, òf den e di tres, i haña nan asina, bendishoná ta e esklabunan ei."
12,39,"I sea sigur di esaki, ku si e kabes di kas tabata sa ki ora e ladron tabata di bin, e lo no a pèrmití pa kibra drenta su kas."
12,40,"Boso tambe, sea prepará, pasobra na un ora ku boso no ta spera e Yu di Hende ta bin.\""
12,41,"I Pedro a bisa: \"Señor, ta ku nos Bo ta papia e parábola aki, òf ku tur otro hende tambe?\""
12,42,"I Señor a bisa: \"Ken anto ta e fiel i prudente mayordomo, kende su shon lo nombra riba su sirbidónan, pa duna nan nan parti di kuminda na su debido tempu?"
12,43,"Bendishoná ta e esklabu ei ku ta hasiendo asina ora su shon bin."
12,44,"Di bèrdat Mi ta bisa boso ku e lo lagu'é keda na enkargo di tur su propiedatnan."
12,45,"Ma si e esklabu ei bisa den su kurason: 'Mi shon ta tarda pa bin,' i e kuminsá suta e esklabunan, tantu hòmber komo muhé, i kuminsá kome i bebe i bira burachi,"
12,46,"e shon di e esklabu ei lo bin riba un dia ku e no ta spera, i na un ora ku e no sa, i lo kap é na pida-pida, i dun'é un lugá huntu ku e inkrédulonan."
12,47,"\"I e esklabu ei ku tabata konosé e boluntat di su shon, ma no a prepará su mes, ni a hasi di akuèrdo ku su boluntat, lo haña hopi sota,"
12,48,"ma esun ku no tabata sa esei, i a hasi kosnan ku meresé sota, lo haña poko sota. I di kada un, na kende hopi a wòrdu duná, hopi lo wòrdu eksigí; i esun ku hopi a wòrdu konfiá na djé, di esei nan lo eksigí muchu mas."
12,49,"\"Mi a bin pa tira kandela riba mundu; i kuantu Mi ta deseá ku esaki tabata sendí kaba!"
12,50,"Ma Mi tin un boutismo pa wòrdu batisá kuné, i ki angustiá Mi ta sinti te ora ku esaki keda kumplí!"
12,51,"Boso ta kere ku Mi a bin pa trese pas riba mundu? Mi ta bisa boso, nò, ma mas bien divishon;"
12,52,"pasobra for di awor sinku hende den un kas lo ta dividí, tres kontra dos, i dos kontra tres."
12,53,"Nan lo ta dividí, tata kontra yu hòmber, i yu hòmber kontra tata; mama kontra yu muhé, i yu muhé kontra mama; suegra kontra nuera, i nuera kontra suegra.\""
12,54,"I tambe E tabata bisa e multitutnan: \"Ora boso mira un nubia ta bin for di pabou, mesora boso ta bisa: 'Tin awaseru na kaminda,' i asina ta sosodé."
12,55,"I ora boso sinti un bientu di sùit ta supla, boso ta bisa: 'Ta bai hasi mashá kalor awe,' i asina ta sosodé."
12,56,"Boso, hipokrítnan! Boso sa kon pa analisá e aparensia di tera i shelu, ma di kon boso no ta analisá e tempu aki?"
12,57,"\"I pakiko boso no ta huzga di boso mes loke ta hustu?"
12,58,"Pasobra mientras ku bo ta bai ku bo kontrapartida pa presentá dilanti di gobierno, hasi tur esfuerso pa na kaminda bo drecha kuenta kuné, pa e no lastrabo hiba dilanti di hues, i hues entregábo na polis, i polis serabo den prizon."
12,59,"Mi ta bisabo ku lo bo no sali for di einan te ora bo a paga delaster un sèn.\""
13,1,"Awor na e mesun okashon tabatin algun hende presente ku tabata kont'E di e galileonan, kende nan sanger Pilato a meskla ku nan sakrifisionan."
13,2,"I El a kontestá i a bisa nan: \"Boso ta kere ku e galileonan aki tabata pekadónan mas grandi ku tur otro galileo, pasobra esaki a pasa ku nan?"
13,3,"Mi ta bisa boso, nò, ma si boso no repentí, boso tur lo peresé meskos."
13,4,"Of boso ta kere ku e diesochonan ei, riba kendenan e toren den Siloam a kai i a mata nan, tabata mas kulpabel ku tur e hendenan ku ta biba na Jerusalèm?"
13,5,"Mi ta bisa boso, nò, ma si boso no repentí, boso tur lo peresé meskos.\""
13,6,"I El a kuminsá konta e parábola aki: \"Un hòmber tabatin un palu di figo ku a wòrdu plantá den su kunuku di wendrùif; i el a bin buska fruta na djé i no a haña nada."
13,7,"I el a bisa e kuidadó di kunuku di wendrùif: 'Mira, pa tres aña kaba mi ta bin buska fruta na e palu di figo aki sin haña nada. Kap é! Pakiko e mester kaba ku forsa di e tera?'"
13,8,"\"I el a kontestá i a bis'é: 'Shon, lagu'é para e aña aki ainda, te ora ku mi koba rònt di djé i pone gòrdura;"
13,9,"i si e duna fruta otro aña, bon; ma si no t'asina, kap é.'\""
13,10,"I E tabata siña riba dia di Sabat den un di e snoanan."
13,11,"I mira, tabatin un muhé ku pa diesocho aña tabatin un spiritu di malesa; i e tabata tur doblá i di ningun manera no por a stret su kurpa."
13,12,"I ora Jesus a mir'é, El a yam'é serka djE i a bis'é: \"Muhé, bo ta librá di bo malesa.\""
13,13,"I El a pone Su mannan riba djé; i mesora e muhé su kurpa a bira stret atrobe, i el a kuminsá glorifiká Dios."
13,14,"I e ofisial di snoa, indigná pasobra Jesus a kura hende riba dia di Sabat, a kuminsá bisa e multitut: \"Tin seis dia ku hende mester traha; bin anto riba e dianan ei pa wòrdu kurá i no riba dia di Sabat.\""
13,15,"Ma Señor a kontest'é i a bisa: \"Boso, hipokrítnan, kada un di boso no ta lòs su buey òf su buriku for di pesebre, i hib'é pa bebe awa riba Sabat?"
13,16,"I e muhé aki, siendo un yu muhé di Abraham, kende Satanás tabatin mará pa diesocho aña, e no mester a wòrdu librá for di e kadena aki riba dia di Sabat?\""
13,17,"I ora ku El a bisa esaki, tur Su kontrapartidanan a keda na bèrguensa; i henter e multitut tabata regosihá pa tur e kosnan glorioso ku E tabata hasi."
13,18,"Pesei E tabata bisa: \"Kiko e reino di Dios parse, i ku kiko lo Mi kompar'é?"
13,19,"E ta manera un simia di mòster ku un hòmber a kohe i a planta den su hòfi; i esaki a krese bira un palu; i e parhanan di shelu a traha neishi den su ramanan.\""
13,20,"I El a bolbe bisa: \"Ku kiko lo Mi kompará e reino di Dios?"
13,21,"E ta manera zürdeg ku un muhé a kohe i a skonde den tres midí di hariña, te ora ku esaki a bira kompletamente zür.\""
13,22,"I E tabata pasa dor di e statnan i pueblitonan ta siña hende, i siguiendo Su kaminda pa Jerusalèm."
13,23,"I un hende a puntr'E: \"Señor, ta algun hende so ta wòrdu salbá?\" I El a bisa nan:"
13,24,"\"Hasi tur esfuerso pa drenta dor di e porta smal; pasobra hopi, Mi ta bisa boso, lo buska pa drenta i lo no por."
13,25,"Unabes ku e kabes di kas lanta i sera porta, boso lo para pafó i bati na porta, bisando: 'Señor, habri pa nos!' \"E ora ei E lo kontestá i bisa boso: 'Mi no sa di unda boso ta.'"
13,26,"\"E ora ei boso lo kuminsá bisa: 'Nos a kome i bebe den Bo presensia, i Bo a siña e hendenan den nos kayanan'."
13,27,"\"I E lo bisa: 'Mi ta bisa boso, Mi no sa di unda boso ta; bai for di Mi, boso tur, hasidónan-di-maldat.'"
13,28,"\"I ayanan lo tin yoramentu i mordementu riba djente ora boso mira Abraham i Isaak i Jakòb i tur e profetanan den e reino di Dios, ma boso mes tirá pafó."
13,29,"I nan lo bin for di pariba i pabou, i for di nòrt i sùit, i lo sinta na mesa den e reino di Dios."
13,30,"I mira, tin últimonan ku lo ta e proménan, i proménan ku lo ta e últimonan.\""
13,31,"Na e mesun tempu ei algun fariseo a bin bis'E: \"Sali bai for di aki, pasobra Herodes kier mataBo.\""
13,32,"I El a bisa nan: \"Bai i bisa e zoro ei: 'Mira, Mi ta saka demoño i Mi ta kura hende awe i mañan, i riba e di tres dia lo Mi alkansá Mi meta.'"
13,33,"Sinembargo, Mi mester sigui biaha awe i mañan i otro mañan; pasobra no por ta ku un profeta ta peresé pafó di Jerusalèm."
13,34,"\"O Jerusalèm, Jerusalèm, e stat ku ta mata e profetanan i ta piedra esnan ku ta wòrdu mandá serka djé! Kuantu biaha Mi kier a hunta bo yunan, meskos ku un galiña ta hunta su puitunan bou di su halanan, i boso no tabata kier!"
13,35,"Mira, boso kas ta keda desolá pa boso; i Mi ta bisa boso, boso lo no miraMi te ora ku e tempu yega ku boso ta bisa: 'Bendishoná ta Esun ku ta bin den e nòmber di SEÑOR!'\""
14,1,"I a sosodé ku ora El a bai den kas di un di e lidernan di e fariseonan riba dia di Sabat pa kome pan, nan tabata ten'E bon na bista."
14,2,"I mira, dilanti di djE tabatin un hòmber ku tabata sufri di dewater."
14,3,"I Jesus a kontestá i a papia ku e ekspertonan di Lei i e fariseonan, bisando: \"Lei ta pèrmití pa kura riba dia di Sabat, sí òf nò?\""
14,4,"Ma nan a keda ketu. I El a koh'é tene, i a kur'é i a mand'é bai."
14,5,"I El a bisa nan: \"Kual di boso, si su yu òf su buey kai den pos, lo no sak'é mesora riba dia di Sabat?\""
14,6,"I nan no por a kontestá riba esaki."
14,7,"I ora ku El a ripará kon e invitadonan tabata skohe e lugánan di onor na mesa, El a kuminsá konta nan un parábola, bisando:"
14,8,"\"Ora ku un hende invitábo pa un fiesta di kasamentu, no bai sinta na e lugá di onor, pa no sosodé ku el a invitá un hende mas distinguí ku bo,"
14,9,"i esun ku a invitá boso tur dos bin bisabo: 'Traha lugá pa e hòmber aki'; i e ora ei abo, ku bèrguensa, bai tuma e último lugá."
14,10,"Ma ora bo wòrdu invitá, bai sinta na e último lugá, pa ora ku esun ku a invitábo bin, e bisabo: 'Amigu, subi bai mas ariba'; e ora ei lo bo wòrdu onrá den bista di tur esnan ku ta na mesa huntu ku bo."
14,11,"Pasobra ken ku halsa su mes lo wòrdu umiyá, i esun ku umiyá su mes lo wòrdu halsá.\""
14,12,"I tambe El a bisa esun ku a invit'E: \"Ora bo tene un komementu mèrdia òf anochi, no invitá bo amigunan, ni bo rumannan, ni bo famianan, ni bisiñanan riku, pa nan tambe, na nan turno, no invitábo i bo haña bo pago bèk."
14,13,"Ma ora bo tene un bankete, invitá e pobernan, e mankaronnan, e lamnan, i e siegunan,"
14,14,"i lo bo ta bendishoná, pasobra nan no tin manera pa pagabo bèk; pasobra lo bo wòrdu pagá bèk na e resurekshon di e hustunan.\""
14,15,"I ora ku un di esnan ku tabata sintá na mesa huntu kunE a tende esaki, el a bis'E: \"Bendishoná ta tur esnan ku lo kome pan den e reino di Dios!\""
14,16,"Ma El a bis'é: \"Un hòmber tabata tene un bankete grandi, i el a invitá hopi hende;"
14,17,"i na ora di kome el a manda su esklabu pa bisa esnan ku a wòrdu invitá: 'Bin, pasobra tur kos ta kla awor.'"
14,18,"\"Ma nan tur a kuminsá diskulpá nan mes. Esun di promé a bis'é: 'Mi a kumpra pida tereno i mi mester sali bai wak é; mi ta pidibo despensámi.'"
14,19,"\"I un otro a bisa: 'Mi a kumpra sinku yugo di buey i mi ta bai tèst nan; mi ta pidibo despensámi.'"
14,20,"\"I un otro a bisa: 'Mi a kaba di kasa i pa e motibu ei mi no por bin.'"
14,21,"\"I e esklabu a bolbe i a konta su shon esaki. E ora ei e kabes di kas a rabia i a bisa su esklabu: 'Sali bai mesora den e kayanan i hanchinan di stat i trese akiden e pobernan, e mankaronnan, e siegunan i e lamnan.'"
14,22,"\"I e esklabu a bisa: 'Mi shon, loke bo a ordená a wòrdu hasí, i ainda tin mas lugá.'"
14,23,"\"I e shon a bisa e esklabu: 'Bai na tur e kamindanan grandi i banda di e serkánan, i obligá nan drenta, pa mi kas por ta yen."
14,24,"Pasobra mi ta bisa boso, ningun di e hòmbernan ei ku a wòrdu invitá lo no purba mi kuminda.'\""
14,25,"Awor multitutnan grandi tabata kana huntu kunE; i El a drai wak i a bisa nan:"
14,26,"\"Si un hende bin serka Mi, i no odia su tata i mama i esposa i yunan i ruman hòmbernan i ruman muhénan, sí, asta su mes bida, e no por ta Mi disipel."
14,27,"Esun ku no karga su krus i bin Mi tras no por ta Mi disipel."
14,28,"\"Pasobra kual di boso, ora ku e kier traha un toren, no ta sinta kalkulá e gastunan promé, pa mira si e tin sufisiente pa kab'é?"
14,29,"Sino, ora ku el a pone fundeshi i no por kab'é, tur ku mira esaki lo kuminsá hasi bofon di djé,"
14,30,"bisando: 'E hòmber aki a kuminsá konstruí i no tabata por a kaba.'"
14,31,"\"Of kual rei, ora ku e ta sali pa bai guera kontra un otro rei, lo no sinta pensa bon promé si e ta sufisiente fuerte ku dies mil, pa enfrentá esun ku ta bin kontra djé ku binti mil?"
14,32,"Of si e no por, e ta manda un delegashon, mientras ku e otro ta leu ainda, i ta pidi kondishonnan di pas."
14,33,"Asina anto, ningun di boso ku no ta renunsiá tur loke e tin no por ta Mi disipel."
14,34,"\"Pesei, salu ta bon; ma asta salu, si e pèrdè smak, ku kiko lo e wòrdu sasoná?"
14,35,"E no ta sirbi ni pa tera ni pa seru di mèst; nan ta tir'é afó. \"Esun ku tin orea pa tende, lagu'é tende.\""
15,1,"Awor tur e publikanonan i e pekadónan tabata bin serka djE pa skuch'E."
15,2,"I tantu e fariseonan komo e eskribanan a kuminsá murmurá, bisando: \"E hòmber aki ta risibí pekadó i ta kome huntu ku nan.\""
15,3,"I El a konta nan e parábola aki, bisando:"
15,4,"\"Kual di boso ku tin shen karné i a pèrdè un di nan no ta laga e nobent'i nuebenan den sabana, i ta bai buska esun pèrdí, te ora ku e hañ'é?"
15,5,"I ora ku e hañ'é, yen di goso e ta pon'é riba su skouder."
15,6,"I ora ku e yega kas e ta yama su amigunan i su bisiñanan huntu, i ta bisa nan: 'Regosihá huntu ku mi, pasobra mi a haña mi karné ku a pèrdè!'"
15,7,"Mi ta bisa boso ku asina tambe lo tin mas goso den shelu pa un pekadó ku repentí, ku pa nobent'i nuebe hende hustu ku no tin mester di repentimentu."
15,8,"\"Of kual muhé ku tin dies moneda di plata, si e pèrdè un di nan, no ta sende un lampi i ta bari kas buska kuidadosamente te ora ku e hañ'é?"
15,9,"I ora ku e hañ'é e ta yama su amiganan i su bisiñanan huntu, bisando: 'Regosihá huntu ku mi, pasobra mi a haña e moneda ku mi a pèrdè!'"
15,10,"Asina tambe Mi ta bisa boso, tin goso den presensia di e angelnan di Dios pa un pekadó ku repentí.\""
15,11,"I El a bisa: \"Un hòmber tabatin dos yu hòmber;"
15,12,"i esun mas chikitu di nan dos a bisa su tata: 'Tata, dunami e parti di e erensia ku ta tokami.' I el a parti su rikesa entre nan."
15,13,"\"I un par di dia despues e yu hòmber mas chikitu a piki tur loke ku e tabatin i a biaha bai pa un tera leu, i ayanan el a malgastá su erensia, hibando un bida di paranda."
15,14,"I despues ku el a kaba di malgastá tur kos, a bin un hamber pisá den e tera ei, i el a kuminsá pasa nesesidat."
15,15,"I el a bai i a pidi trabou serka un di e siudadanonan di e tera ei, i esaki a mand'é den su kunukunan pa kuida porko."
15,16,"I e tabatin gana di yena su barika ku e kaskanan ku e porkonan tabata kome, i ningun hende no tabata dun'é nada."
15,17,"\"Ma ora ku el a realisá den ki situashon e tabata, el a bisa: 'Kuantu trahadó kontratá di mi tata tin pan na abundansia, anto ami ta muri akinan di hamber!"
15,18,"Lo mi lanta i bai serka mi tata, i lo mi bis'é: \"Tata, mi a peka kontra shelu i den bo bista;"
15,19,"mi no ta digno mas pa wòrdu yamá bo yu; hasimi manera un di bo trahadónan kontratá.\"'"
15,20,"I el a lanta i a bai serka su tata. \"Ma ora ku e tabata hopi leu ainda, su tata a mir'é i a sinti kompashon p'é, i a kore bai bras'é, i a sunch'é."
15,21,"\"I e yu a bis'é: 'Tata, mi a peka kontra shelu i den bo bista; mi no ta digno mas pa wòrdu yamá bo yu.'"
15,22,"\"Ma e tata a bisa su esklabunan: 'Pura trese e paña di mas mihó i pon'é na su kurpa, i pone un renchi na su man i sandalia na su pia;"
15,23,"i trese e bishé gòrdá, mat'é, i laga nos kome i fiesta;"
15,24,"pasobra e yu di mi aki tabata morto i a bolbe biba; e tabata pèrdí, i a wòrdu hañá.' I nan a kuminsá fiesta."
15,25,"\"Awor su yu mayó tabata na kunuku, i ora ku el a bin i tabata aserká e kas, el a tende muzik i baliamentu."
15,26,"I el a yama un di e sirbidónan serka djé i a puntr'é kiko e kosnan aki ta nifiká."
15,27,"I esaki a bis'é: 'Bo ruman a bin, i bo tata a mata e bishé gòrdá, pasobra el a hañ'é bèk sano i salvo.'"
15,28,"\"Ma e yu mayó a rabia, i no kier a drenta; i su tata a sali i a rogu'é pa drenta."
15,29,"Ma el a kontestá i a bisa su tata: 'Mira! Mi a sirbibo pa asina tantu aña, i nunka mi a keda sin obedesé un òrdu di bo; i tòg nunka bo no a dunami un yu di kabritu pa mi fiesta ku mi amigunan;"
15,30,"ma ora ku e yu hòmber di bo aki a bin, kende a malgastá bo plaka ku prostituta, bo a mata e bishé gòrdá p'é.'"
15,31,"\"I el a bis'é: 'Mi yu, abo tabata semper serka mi, i tur loke mi tin ta di bo."
15,32,"Ma nos mester a fiesta i regosihá, pasobra e ruman hòmber di bo aki tabata morto i el a bolbe biba, i e tabata pèrdí i a wòrdu hañá.'\""
16,1,"I tambe El a bisa Su disipelnan: \"Tabatin un hòmber riku ku tabatin un mayordomo, i di esei nan a bis'é ku e tabata malgastá su propiedatnan."
16,2,"I el a yam'é i a bis'é: 'Ta kiko e kos aki ku mi ta tende di bo? Duna kuenta di bo mayordomia, pasobra bo no por ta mayordomo mas.'"
16,3,"\"I e mayordomo a bisa den su mes: 'Kiko lo mi hasi? Pasobra mi shon ta kita e mayordomia for di mi. Pa koba tera mi no tin basta forsa; pa pidi limosna mi tin bèrguensa."
16,4,"Mi sa kiko lo mi hasi, pa ora mi puesto di mayordomo wòrdu kitá for di mi nan risibími den nan kasnan.'"
16,5,"\"I el a manda yama kada un di e debedónan di su shon, i el a bisa esun di promé: 'Kuantu bo ta debe mi shon?'"
16,6,"\"I el a kontestá: 'Shen midí di zeta.' \"I el a bis'é: 'Kohe bo papel di debe i sinta lihé skirbi sinkuenta.'"
16,7,"\"E ora ei el a bisa esun di dos: 'I kuantu abo ta debe?' \"I el a kontestá: 'Shen midí di trigo.' \"El a bis'é: 'Kohe bo papel di debe i skirbi ochenta.'"
16,8,"\"I e shon a gaba e mayordomo inhustu, pasobra el a trata ku astusia; pasobra e yunan di e siglo aki ta mas astuto relashoná ku nan mes sorto ku e yunan di lus."
16,9,"I Mi ta bisa boso, gana amigu pa boso mes pa medio di e rikesa di inhustisia, pa ora esei faya, nan risibí boso den e habitashonnan etèrno."
16,10,"\"Esun ku ta fiel den un kos masha chikitu, ta fiel tambe den hopi; i esun ku ta inhustu den un kos masha chikitu, ta inhustu tambe den hopi."
16,11,"Si boso anto no tabata fiel den e uzo di rikesa inhustu, ken lo konfia boso ku e bèrdadero rikesa?"
16,12,"I si boso no tabata fiel den e uzo di loke ta di otro hende, ken lo duna boso loke ta di boso mes?"
16,13,"\"Ningun sirbidó no por sirbi dos shon; pasobra òf e lo odia esun i stima e otro, òf e lo ta leal na esun i despresiá e otro. Boso no por sirbi Dios i rikesa.\""
16,14,"Awor e fariseonan, kendenan tabata stimadó di plaka, tabata skucha tur e kosnan aki, i nan tabata hasi bofon di djE."
16,15,"I El a bisa nan: \"Boso ta esnan ku ta hustifiká boso mes den bista di hende, ma Dios konosé boso kurason; pasobra loke ta di masha hopi balor pa hende ta abominabel den bista di Dios."
16,16,"\"E Lei i e Profetanan a wòrdu proklamá te na Juan; for di e tempu ei e evangelio di e reino di Dios ta wòrdu prediká, i tur hende ta fòrsa drenta den djé."
16,17,"Ma ta mas fasil pa shelu i tera pasa ku pa un tilde di e Lei faya."
16,18,"\"Ken ku diborsiá su esposa i kasa ku un otro ta kometé adulterio; i esun ku kasa ku un muhé diborsiá di su esposo ta kometé adulterio."
16,19,"\"Awor tabatin un hòmber riku, i semper e tabata bistí na púrpura i paña di lino fini, i tabata gosa di un bida di luho tur dia."
16,20,"I un hòmber pober, ku yama Lázaro, a wòrdu poní na su porta, tur na yaga,"
16,21,"i tabatin gana di kome e garnachinan ku tabata kai for di mesa di e hòmber riku; i asta e kachónan tabata bin lembe su yaganan."
16,22,"\"Awor a sosodé ku e hòmber pober a muri i el a wòrdu hibá dor di e angelnan den skochi di Abraham; i e hòmber riku tambe a muri i a wòrdu derá."
16,23,"I den fièrnu el a hisa kara wak, siendo den tormento, i a mira Abraham djaleu, i Lázaro den su skochi."
16,24,"I el a grita bisa: 'Tata Abraham, tene miserikòrdia di mi, i manda Lázaro pa e dòp punta di su dede den awa i freska mi lenga; pasobra mi ta sufri agonia den e flam di kandela aki.'"
16,25,"\"Ma Abraham a bisa: 'Mi yu, kòrda ku durante di bo bida bo a risibí kosnan bon, mientras ku Lázaro a risibí kosnan malu; ma awor e ta wòrdu konsolá akinan, i abo ta den agonia."
16,26,"I fuera di tur esaki, entre nos ku boso tin un presipisio grandi, asina ku esnan ku kier pasa for di akinan bai serka boso, no por, ni ningun hende no por krusa pasa for di einan bin serka nos.'"
16,27,"\"I el a bisa: 'Anto mi ta rogabo, Tata, pa bo mand'é na kas di mi tata--"
16,28,"pasobra mi tin sinku ruman hòmber--pa e spièrta nan, pa nan tambe no bin na e lugá di tormento aki.'"
16,29,"\"Ma Abraham a bisa: 'Nan tin Moisés i e Profetanan; laga nan tende nan.'"
16,30,"\"I el a bisa: 'Nò, Tata Abraham, ma si un hende for di e mortonan bai serka nan, nan lo repentí!'"
16,31,"\"Ma Abraham a bis'é: 'Si nan no skucha na Moisés i e Profetanan, nan lo no wòrdu konvensí tampoko maske un hende lanta for di e mortonan.'\""
17,1,"I El a bisa Su disipelnan: \"Ta inevitabel ku tentashonnan lo bin, ma ai di esun pa medio di kende nan ta bin!"
17,2,"Lo tabata mihó p'é si un piedra-di-mulina a wòrdu kologá na su garganta i el a wòrdu tirá den laman, ku si e mester hasi un di e chikitunan aki trompeká."
17,3,"Tene kuidou! \"Si bo ruman peka, reprend'é; i si e repentí, pordon'é."
17,4,"I si e peka shete biaha pa dia kontra bo, i bolbe serka bo shete biaha, bisando: 'Mi ta repentí,' pordon'é.\""
17,5,"I e apòstelnan a bisa Señor: \"Oumentá nos fe!\""
17,6,"I Señor a bisa: \"Si boso tabatin fe manera un simia di mòster, boso lo a bisa e palu di sikamor aki: 'Sea ranká ku rais ku tur i sea plantá den laman'; i esei lo a obedesé boso."
17,7,"\"Ma kual di boso ku tin un esklabu ku ta plug òf ku ta kuida karné, ora ku e yega di kunuku lo bis'é: 'Bin mesora i sinta na mesa kome'?"
17,8,"Ma lo e no bis'é: 'Prepará algu pa mi kome, i faha bo mes i sirbimi te ora ku ami a kaba di kome i bebe; i despues abo por kome i bebe'?"
17,9,"E no ta gradisí e esklabu pasobra el a hasi loke el a wòrdu ordená pa hasi, no t'asina?"
17,10,"Asina boso tambe, ora boso hasi tur loke boso a wòrdu ordená, bisa: 'Nos ta esklabunan inútil; nos a hasi solamente loke nos mester a hasi.'\""
17,11,"I a sosodé ku mientras E tabata na kaminda pa Jerusalèm, Jesus tabata pasa entre Samaria i Galilea."
17,12,"I ora ku El a drenta den un sierto pueblito, dies hòmber leproso, ku tabata pará na un distansia, a bin kontr'E;"
17,13,"i nan a halsa nan bos, bisando: \"Jesus, Maestro, tene miserikòrdia di nos!\""
17,14,"I ora ku El a mira nan, El a bisa nan: \"Bai i mustra boso mes na e saserdotenan.\" I a sosodé ku ora nan tabata bai, nan a bira limpi."
17,15,"Awor un di nan, ora ku el a mira ku el a wòrdu kurá, a bolbe, glorifikando Dios na bos haltu,"
17,16,"i el a tira su kurpa abou ku su kara te na suela na pia di Jesus, i a duna gradisimentu na djE. I esaki tabata un samaritano."
17,17,"I Jesus a kontestá i a bisa: \"No ta dies a wòrdu hasí limpi? Awor e nuebenan, unda nan ta?"
17,18,"No tabatin ni un otro ku a bolbe pa duna gloria na Dios, sino e stranhero aki so?\""
17,19,"I El a bis'é: \"Lanta i bai; bo fe a salbabo.\""
17,20,"Awor ora ku e fariseonan a puntr'E tokante di ki tempu e reino di Dios lo a bin, El a kontestá nan i a bisa: \"E reino di Dios no ta bin ku señalnan ku por wòrdu mirá;"
17,21,"tampoko hende lo no bisa: 'Mira, at'é aki!' òf: 'At'é aya!' Pasobra ata e reino di Dios ta meimei di boso.\""
17,22,"I El a bisa e disipelnan: \"E dianan lo bin ku boso lo anhelá pa mira un di e dianan di e Yu di Hende, i boso lo no mira esei."
17,23,"I nan lo bisa boso: 'Mir'aki! Mir'ayá!' No bai, i no kore nan tras."
17,24,"Pasobra meskos ku lamper, ora ku e ta kòrta for di un parti di shelu, ta lusa te na e otro parti di shelu, asina e Yu di Hende lo ta den Su dia."
17,25,"Ma promé E mester sufri hopi kos i wòrdu rechasá dor di e generashon aki."
17,26,"\"I meskos ku a sosodé den e dianan di Noe, asina lo ta tambe den e dianan di e Yu di Hende:"
17,27,"nan tabata kome, nan tabata bebe, nan tabata kasa, nan tabata wòrdu duná pa kasa, te na e dia ku Noe a drenta e arka, i e diluvio a bin i a destruí nan tur."
17,28,"\"Tabata meskos ku a sosodé den e dianan di Lòt: nan tabata kome, nan tabata bebe, nan tabata kumpra, nan tabata bende, nan tabata planta, nan tabata traha kas;"
17,29,"ma riba e dia ku Lòt a sali for di Sodoma a yobe kandela i swafel for di shelu i a destruí nan tur."
17,30,"\"Lo ta meskos riba e dia ku e Yu di Hende wòrdu revelá."
17,31,"Riba e dia ei no laga esun ku ta riba dak, i kende su biennan ta den kas, baha pa kohe nan bai ku nan; i meskos, no laga esun ku ta den kunuku bai bèk."
17,32,"Kòrda riba Lòt su esposa."
17,33,"Ken ku buska pa salba su bida lo pèrd'é, i ken ku pèrdè su bida lo preserv'é."
17,34,"Mi ta bisa boso, riba e anochi ei lo tin dos hende riba un kama; un lo wòrdu tumá i e otro lo keda."
17,35,"Lo tin dos muhé ta mula na e mesun lugá; un lo wòrdu tumá i e otro lo wòrdu lagá atras."
17,36,"[Dos hòmber lo ta den kunuku; un lo wòrdu tumá i e otro lo wòrdu lagá atras.\"]"
17,37,"I nan a kontestá i a bis'E: \"Unda, Señor?\" I El a bisa nan: \"Kaminda e kadaver ta, einan e águilanan tambe lo reuní.\""
18,1,"Awor E tabata konta nan un parábola pa mustra nan ku nan mester hasi orashon tur ora bai i no desmayá,"
18,2,"bisando: \"Den un sierto stat tabatin un hues ku no tabatin temor pa Dios, ni rèspèt pa hende."
18,3,"I tabatin un biuda den e stat ei ku tur ora bai tabata bin serka djé, bisando: 'Hasi hustisia pa mi kontra mi atversario.'"
18,4,"\"I pa un tempu e no tabata kier; ma despues el a bisa den su mes: 'Maske mi no tin temor pa Dios, ni rèspèt pa hende,"
18,5,"tòg, pasobra e biuda aki ta molestiámi, lo mi hasi hustisia p'é, pa e no kansami dor di bin kada bes asina.'\""
18,6,"I Señor a bisa: \"Tende loke e hues inhustu a bisa;"
18,7,"awor Dios lo no hasi hustisia na Su skohínan ku ta sklama na djE di dia i anochi, i lo E tarda pa kontestá nan?"
18,8,"Mi ta bisa boso ku E lo hasi hustisia pronto pa nan. Sinembargo, ora ku e Yu di Hende bin, lo E haña fe riba mundu?\""
18,9,"I tambe El a konta e parábola aki na sierto hendenan ku tabata konfia den nan mes ku nan tabata hustu, i tabata wak otronan ku menospresio:"
18,10,"\"Dos hòmber a bai den tèmpel pa hasi orashon; esun tabata un fariseo i e otro un publikano."
18,11,"E fariseo a lanta para i tabata hasi orashon asin'aki den su mes: 'Dios, mi ta gradisíBo ku mi no ta manera e otro hendenan: ladron, inhustu, adúltero, ni tampoko manera e publikano aki."
18,12,"Mi ta yuna dos biaha pa siman; mi ta duna e di dies parti di tur mi entrada.'"
18,13,"\"Ma e publikano, pará na un distansia, no kier a hisa ni su wowo na shelu, ma tabata bati riba su pechu, bisando: 'Dios, tene miserikòrdia di mi, pekadó!'"
18,14,"\"Mi ta bisa boso, e hòmber aki, kontrario di e otro, a bai su kas hustifiká; pasobra ken ku halsa su mes lo wòrdu umiyá, ma esun ku umiyá su mes lo wòrdu halsá.\""
18,15,"I nan tabata trese nan yunan chikitu serka djE pa E pone man riba nan; ma ora e disipelnan a mira esaki, nan a kuminsá reprendé nan."
18,16,"Ma Jesus a yama nan, bisando: \"Laga e muchanan bin serka Mi, i no stroba nan, pasobra e reino di Dios ta pertenesé na esnan manera esakinan."
18,17,"Di bèrdat Mi ta bisa boso, esun ku no risibí e reino di Dios manera un mucha lo no drenta den djé.\""
18,18,"I un gobernante a puntr'E: \"Bon Maestro, kiko mi mester hasi pa eredá bida etèrno?\""
18,19,"I Jesus a bis'é: \"Pakiko bo ta yamaMi bon? Ni un hende no ta bon sino Dios so."
18,20,"Bo konosé e mandamentunan: 'No kometé adulterio; no mata; no hòrta; no duna testimonio falsu; onra bo tata i bo mama.'\""
18,21,"I el a bisa: \"Tur e kosnan aki mi a warda for di mi hubentut.\""
18,22,"I ora Jesus a tende esaki, El a bis'é: \"Un kos bo falta ainda; bende tur bo propiedatnan, i partié pa hende pober, i lo bo tin tesoro den shelu; i bin, siguiMi.\""
18,23,"Ma ora ku el a tende e kosnan aki, el a bira masha tristu, pasobra e tabata masha riku mes."
18,24,"I Jesus a wak é i a bisa: \"Ki difisil ta pa esnan ku ta riku drenta e reino di Dios!"
18,25,"Pasobra ta mas fasil pa un kamel pasa dor di wowo di un angua, ku pa un hende riku drenta e reino di Dios.\""
18,26,"I esnan ku a tende esaki a puntra: \"Ta ken por wòrdu salbá anto?\""
18,27,"Ma El a bisa: \"E kosnan imposibel pa hende ta posibel pa Dios.\""
18,28,"I Pedro a bisa: \"Mira, nos a bandoná loke ta di nos, i a siguiBo.\""
18,29,"I El a bisa nan: \"Di bèrdat Mi ta bisa boso, no tin ningun hende ku a bandoná kas òf esposa òf ruman hòmbernan òf mayornan òf yunan, pa kousa di e reino di Dios,"
18,30,"ku lo no risibí hopi bes mas tantu den e tempu aki, i den e siglo ku ta bin, bida etèrno.\""
18,31,"I El a hala e diesdosnan un banda i a bisa nan: \"Mira, nos ta bai Jerusalèm, i tur kos ku ta skirbí pa medio di e profetanan tokante di e Yu di Hende lo wòrdu kumplí."
18,32,"Pasobra E lo wòrdu entregá na e paganonan, i lo wòrdu bofoná i maltratá i skupí."
18,33,"I nan lo sut'E i mat'E. I riba e di tres dia E lo lanta for di morto.\""
18,34,"I nan no a komprendé ningun di e kosnan aki, i e palabranan aki tabata skondí pa nan, i nan no a komprendé e kosnan ku a wòrdu bisá."
18,35,"I a sosodé ku ora E tabata aserkando Jeriko tabatin un hòmber siegu sintá kantu di kaminda ta pidi limosna."
18,36,"I ora ku el a tende un multitut ta pasa, el a puntra kiko esaki por ta."
18,37,"I nan a bis'é ku Jesus di Nazarèt tabata pasa."
18,38,"I el a grita bisa: \"Jesus, Yu di David, tene miserikòrdia di mi!\""
18,39,"I esnan ku tabata bai dilanti tabata rous é mand'é keda ketu; ma el a grita mas duru ainda: \"Yu di David, tene miserikòrdia di mi!\""
18,40,"I Jesus a keda para i a ordená pa tres'é serka djE; i ora ku el a yega serka, El a puntr'é:"
18,41,"\"Kiko bo kier pa Mi hasi pa bo?\" I el a bisa: \"Señor, mi kier rekobrá mi bista!\""
18,42,"I Jesus a bis'é: \"Risibí bo bista; bo fe a salbabo.\""
18,43,"I mesora el a rekobrá su bista i a siguiE, glorifikando Dios. I ora tur e hendenan a mira esaki, nan a duna alabansa na Dios."
19,1,"I Jesus a drenta Jeriko i tabata pasa dor di e stat."
19,2,"I mira, tabatin un hòmber ku yama Zakeo, i esaki tabata un kabesante di e publikanonan, i e tabata riku."
19,3,"I e tabata trata di mira ken Jesus tabata, i e no tabata por pa motibu di e multitut, pasobra e tabata un hòmber kòrtiku."
19,4,"I el a kore bai dilanti i a subi den un palu di sikamor pa por a mir'E, pasobra E tabata bai pasa pa e kaminda ei."
19,5,"I ora Jesus a yega na e lugá ei, El a wak ariba i a bis'é: \"Zakeo, bah'abou lihé, pasobra awe Mi mester keda na bo kas.\""
19,6,"I el a bah'abou lihé, i a risibiE ku alegria."
19,7,"I ora nan a mira esaki, nan tur a kuminsá murmurá, bisando: \"El a bai hospedá serka un hòmber pekadó.\""
19,8,"Ma Zakeo a lanta para i a bisa Señor: \"Mira, Señor, mitar di mi biennan lo mi duna na pober, i si mi a defroudá kualkier hende den algu, lo mi debolbé kuater bes mas tantu.\""
19,9,"I Jesus a bis'é: \"Awe salbashon a bin na e kas aki, pasobra e tambe ta un yu di Abraham."
19,10,"Pasobra e Yu di Hende a bin pa buska i salba loke tabata pèrdí.\""
19,11,"I mientras nan tabata skucha e kosnan aki, El a konta un otro parábola, pasobra E tabata serka di Jerusalèm, i nan tabata suponé ku e reino di Dios tabata bai manifestá su mes unbes."
19,12,"Pesei El a bisa: \"Un hòmber nobel a bai un tera leu pa risibí un reino pa su mes i despues bolbe."
19,13,"I el a yama dies di su esklabunan i a duna nan dies mina i a bisa nan: 'Hasi negoshi te ora mi bin bèk.'"
19,14,"\"Ma su konsiudadanonan tabata odi'é, i a manda un delegashon su tras, bisando: 'Nos no kier pa e hòmber aki reina riba nos.'"
19,15,"\"I a sosodé ku ora el a bolbe, despues di a risibí e reino, el a duna òrdu pa yama e esklabunan aki, na kendenan el a duna e plaka, pa bin serka djé pa e por a haña sa kuantu kada un a gana dor di negoshá."
19,16,"\"I esun di promé a bin i a bisa: 'Maestro, bo mina a gana dies mina mas.'"
19,17,"\"I el a bis'é: 'Hopi bon, mi bon esklabu; pasobra bo tabata fiel den un kos masha chikitu, tuma outoridat riba dies stat.'"
19,18,"\"I e di dos a bin i a bisa: 'Señor, bo mina a gana sinku mina.'"
19,19,"\"I el a bisa esaki tambe: 'I abo lo manda riba sinku stat.'"
19,20,"\"I un otro a bin i a bisa: 'Señor, ata bo mina ku mi a tene wardá den un lensu;"
19,21,"pasobra mi tabatin miedu di bo, komo ku bo ta un hende severo; bo ta tuma loke bo no a pone, i ta kosechá loke bo no a sembra.'"
19,22,"\"El a bis'é: 'Segun bo mes palabranan lo mi huzgabo, abo, esklabu malbado. Bo tabata sa ku mi ta un hende severo ku ta tuma loke mi no a pone i ku ta kosechá loke mi no a sembra."
19,23,"Pakiko anto bo no a pone e plaka na banko, pa ora mi bin mi lant'é ku interes?'"
19,24,"\"I el a bisa esnan ku tabata pará einan: 'Kita e mina for di djé, i dun'é na esun ku tin e dies minanan.'"
19,25,"\"I nan a bis'é: 'Maestro, e tin dies mina kaba.'"
19,26,"\"Mi ta bisabo, ku na kada un ku tin, mas lo wòrdu duná, ma for di esun ku no tin, asta loke e tin lo wòrdu kitá for di djé."
19,27,"Ma e enemigunan di mi aki ku no tabata kier pa mi reina riba nan, trese nan akinan i mata nan mi dilanti.\""
19,28,"I despues ku El a bisa e kosnan aki, E tabata bai nan dilanti, subiendo pa bai Jerusalèm."
19,29,"I a sosodé ku ora E tabata yega serka di Bètfage i Betania, pegá ku e seru ku yama Oleifi, El a manda dos di Su disipelnan,"
19,30,"bisando: \"Bai den e pueblito ku ta keda enfrente di boso, i asina ku boso drenta den djé boso lo haña un yu di buriku mará, ku nunka ni un hende no a sinta riba djé ainda; lòs é i tres'é akinan."
19,31,"I si un hende puntra boso: 'Pakiko boso ta lòs é?' boso mester kontestá asina: 'Señor tin mester di djé.'\""
19,32,"I esnan ku a wòrdu mandá a bai, i a hañ'é manera ku El a bisa nan."
19,33,"I ora nan tabata lòs e yu di buriku, su doñonan a bisa nan: \"Pakiko boso ta lòs e yu di buriku?\""
19,34,"I nan a bisa: \"Señor tin mester di djé.\""
19,35,"I nan a tres'é pa Jesus, i nan a tira nan mantelnan riba e yu di buriku, i a pone Jesus sinta riba djé."
19,36,"I segun ku E tabata sigui bai, nan tabata habri nan mantelnan riba kaminda."
19,37,"I segun ku E tabata yega mas serka, pegá ku e bahada di Seru di Oleifi, henter e multitut di disipelnan a kuminsá alabá Dios yen di goso i na bos haltu pa tur e milagernan ku nan a mira,"
19,38,"bisando: \"Bendishoná ta e Rei ku ta bin den e nòmber di SEÑOR;\" \"Pas den shelu i gloria den e halturanan!\""
19,39,"I algun di e fariseonan den e multitut a bis'E: \"Maestro, reprendé Bo disipelnan.\""
19,40,"I El a kontestá i a bisa: \"Mi ta bisa boso, si esakinan keda ketu, e piedranan lo grita!\""
19,41,"I ora ku El a yega mas serka i a mira e stat, El a yora pa su motibu,"
19,42,"bisando: \"Ai, si bo tabata sa riba e dia aki, abo mes, kiko ta trese pas pa bo! Ma awor nan ta skondí pa bo wowo."
19,43,"Pasobra e dianan lo bin pa bo ku bo enemigunan lo lanta un baluarte rònt di bo, i rondonábo i serabo aden di tur banda,"
19,44,"i bashabo abou na suela i bo yunan denter di bo, i nan lo no laga den bo ni un piedra riba otro, pasobra bo no a kòrda e tempu ku Dios a bishitábo.\""
19,45,"I El a bai den tèmpel i a kuminsá kore ku esnan ku tabata bende, saka nan afó,"
19,46,"bisando nan: \"Ta pará skirbí: 'Mi kas lo ta un kas di orashon,' ma boso a hasié un kueba di ladron.\""
19,47,"I E tabata siña hende tur dia den tèmpel; ma e saserdotenan prinsipal i e eskribanan i e kabesantenan di e pueblo tabata buska pa destruiE,"
19,48,"ma nan no por a haña nada ku nan por a hasi, pasobra henter e pueblo tabata skucha Su palabranan ku masha atenshon."
20,1,"I a sosodé riba un di e dianan ei, ora ku E tabata siña e pueblo den tèmpel i prediká evangelio, ku e saserdotenan prinsipal i e eskribanan, huntu ku e ansianonan, a bin konfront'E,"
20,2,"i nan a papia kunE, bisando: \"Bisa nos ku ki outoridat Bo ta hasi e kosnan aki, òf ta ken ta esun ku a dunaBo e outoridat aki?\""
20,3,"I El a kontestá i a bisa nan: \"Ami tambe lo hasi boso un pregunta, i boso kontestáMi:"
20,4,"E boutismo di Juan tabata for di shelu òf for di hende?\""
20,5,"I nan a deliberá nan ku nan, bisando: \"Si nos bisa: 'For di shelu,' E lo bisa: 'Pakiko boso no a ker'é?'"
20,6,"Ma si nos bisa: 'For di hende,' henter e pueblo lo piedra nos mata, pasobra nan ta konvensí ku Juan tabata un profeta.\""
20,7,"I nan a kontestá ku nan no tabata sa for di unda esaki a bin."
20,8,"I Jesus a bisa nan: \"Ami tampoko lo no bisa boso ku ki outoridat Mi ta hasi e kosnan aki.\""
20,9,"I El a kuminsá konta e pueblo e parábola aki: \"Un hòmber a planta un kunuku di wendrùif i a hür é ku kunukeronan i a bai hasi un biahe pa un tempu largu."
20,10,"I ora tempu di kosecha a yega, el a manda un esklabu serka e kunukeronan pa nan dun'é un parti di e frutanan di e kunuku di wendrùif; ma e kunukeronan a batié i a mand'é bai man bashí."
20,11,"I el a bolbe manda un otro esklabu, i nan a bati é tambe, a trat'é na un manera bèrgonsoso i a mand'é bai man bashí."
20,12,"I el a bolbe manda un di tres; i nan a heridá esaki tambe, i a sak'é afó."
20,13,"\"I doño di e kunuku di wendrùif a bisa: 'Kiko lo mi hasi? Lo mi manda mi yu stimá; kisas nan lo respet'é.'"
20,14,"\"Ma ora ku e kunukeronan a mir'é, nan a kuminsá deliberá ku otro, bisando: 'Esaki ta e eredero; laga nos mat'é pa e erensia keda pa nos.'"
20,15,"I nan a tir'é pafó di e kunuku di wendrùif i a mat'é. \"Kiko doño di e kunuku di wendrùif lo hasi ku nan anto?"
20,16,"E lo bin i destruí e kunukeronan aki i lo duna e kunuku di wendrùif na otronan.\" I ora nan a tende esaki, nan a bisa: \"Ku esei no sosodé nunka!\""
20,17,"Ma El a wak nan i a bisa: \"Kiko ta nifiká anto loke ta pará skirbí aki: 'E piedra ku e trahadónan a rechasá, esaki a bira e piedra-di-skina prinsipal'?"
20,18,"Ken ku kai riba e piedra ei lo wòrdu kibrá na pida-pida, ma esun ku e kai riba djé, esei e lo plama manera stòf.\""
20,19,"I e eskribanan i e saserdotenan prinsipal tabata buska na e mesun ora ei pa tira man riba djE, ma nan tabatin miedu di e pueblo, pasobra nan a komprendé ku E tabata papia e parábola aki kontra nan."
20,20,"I nan tabata ten'E na bista, i tabata manda spionnan, kendenan tabata pretendé di ta hustu, pa nan por gar'E den Su palabranan, pa asina entregu'E na e poder i outoridat di gobernadó."
20,21,"I nan a hasiE pregunta, bisando: \"Maestro, nos sa ku Bo ta papia i siña korektamente i Bo no ta hasi distinshon di persona, ma ta siña e kaminda di Dios den bèrdat."
20,22,"Lei ta pèrmití nos paga belasting na Cesar, sí òf nò?\""
20,23,"Ma El a komprendé nan triki i a bisa nan:"
20,24,"\"MustraMi un denario. Ken su imagen i inskripshon tin riba djé?\" I nan a bisa: \"Di Cesar.\""
20,25,"I El a bisa nan: \"Anto duna Cesar loke ta di Cesar, i Dios loke ta di Dios.\""
20,26,"I nan no por a gar'E den Su palabranan den presensia di e pueblo; i nan a keda strañá di Su kontesta i a keda ketu."
20,27,"Awor algun di e saduseonan, ku ta bisa ku no tin resurekshon, a bin serka djE,"
20,28,"i nan a hasiE pregunta, bisando: \"Maestro, Moisés a skirbi pa nos ku si un hòmber su ruman muri, i esaki tin un esposa, ma ni un yu, su ruman hòmber mester tuma e esposa i lanta desendiente pa su ruman."
20,29,"Awor tabatin shete ruman hòmber; i e di promé a tuma un esposa i a muri sin laga ni un yu."
20,30,"I e di dos"
20,31,"i e di tres a tum'é; i di e mesun manera tur shete a muri, sin laga ni un yu."
20,32,"Por último e muhé tambe a muri."
20,33,"Anto den e resurekshon, esposa di kual di nan lo e ta? Pasobra tur shete tabatin é komo esposa.\""
20,34,"I Jesus a bisa nan: \"E yunan di e siglo aki ta kasa i ta wòrdu duná pa kasa,"
20,35,"ma esnan ku wòrdu konsiderá digno pa tin parti den e siglo ei i den e resurekshon for di e mortonan no ta kasa, ni ta wòrdu duná pa kasa;"
20,36,"pasobra nan no por muri mas tampoko, pasobra nan ta manera angel, i ta yunan di Dios, siendo yunan di resurekshon."
20,37,"Ma ku e mortonan ta wòrdu lantá, esei Moisés tambe a mustra den e Skritura tokante di e mata, kaminda e ta yama Señor e Dios di Abraham, i e Dios di Isaak, i e Dios di Jakòb."
20,38,"Awor E no ta e Dios di e mortonan, sino di e bibunan, pasobra pa E tur ta biba.\""
20,39,"I algun di e eskribanan a kontestá i a bisa: \"Maestro, Bo a papia bon.\""
20,40,"Pasobra nan no tabata tribi hasiE pregunta tokante di nada mas."
20,41,"I El a bisa nan: \"Di kon nan ta bisa ku e Cristo ta yu di David?"
20,42,"Pasobra David mes ta bisa den e buki di Salmonan: 'SEÑOR a bisa mi Señor: \"Sinta na Mi man drechi,"
20,43,"te ora Mi hasi Bo enemigunan un banki pa Bo pianan.\"'"
20,44,"Pesei, David ta yam'E 'Señor,' i di kon E por ta su yu?\""
20,45,"I mientras ku henter e pueblo tabata skucha, El a bisa e disipelnan:"
20,46,"\"Warda boso di e eskribanan ku ta gusta kana rònt ku paña largu bistí, i ku ta gusta saludonan di rèspèt riba plasa, i e mihó asientonan den snoa i e lugánan di onor na bankete,"
20,47,"ku ta devorá kas di biuda i ta hasi orashonnan largu pa bista di hende; esakinan lo risibí kondenashon mas pisá.\""
21,1,"I El a hisa kara i a mira e rikunan ta tira nan ofrendanan den e kaha di ofrenda."
21,2,"I El a mira un biuda pober ta tira dos plaka di koper aden."
21,3,"I El a bisa: \"Di bèrdat Mi ta bisa boso, e biuda pober aki a tira mas tantu aden ku nan tur;"
21,4,"pasobra nan tur a tira pa e ofrenda for di nan abundansia, ma el a tir'aden for di su pobresa tur loke ku e tabatin pa biba di djé.\""
21,5,"I ora ku algun hende tabata papia di e tèmpel, ku e tabata dòrná ku bunita piedra i regalo sagrado, El a bisa:"
21,6,"\"Pa loke ta e kosnan aki ku boso ta wak, e dianan lo bin den kual ni un piedra lo no keda riba otro ku lo no wòrdu bashá abou.\""
21,7,"I nan a hasiE pregunta, bisando: \"Maestro, ki tempu anto e kosnan aki lo sosodé? I kiko lo ta e señal ora ku e kosnan aki ta bai tuma lugá?\""
21,8,"I El a bisa: \"Mira pa boso no wòrdu gañá, pasobra hopi lo bin den Mi nòmber, bisando: 'Ta ami t'E,' i: 'E tempu ta serka'; no bai nan tras."
21,9,"I ora boso tende di gueranan i revolushonnan, no spanta; pasobra e kosnan aki mester tuma lugá promé, ma e fin no ta sigui mesora.\""
21,10,"E ora ei El a sigui bisa nan: \"Nashon lo lanta kontra nashon, i reino kontra reino,"
21,11,"i lo tin temblornan grandi, i pestilensia i hamber na varios lugá; i lo tin terornan i señalnan grandi for di shelu."
21,12,"\"Ma promé ku tur e kosnan aki nan lo tira man riba boso i lo pèrsiguí boso, i entregá boso na e snoanan i prizonnan, i lo hiba boso dilanti di reinan i gobernadónan pa kousa di Mi nòmber."
21,13,"Esaki lo ta un oportunidat pa boso duna testimonio."
21,14,"Proponé anto den boso kurason pa no prepará padilanti kon boso lo defendé boso mes,"
21,15,"pasobra lo Mi duna boso boka i sabiduria ku ningun di boso oponentenan lo no por resistí ni refutá."
21,16,"Ma boso lo wòrdu entregá asta dor di boso mayornan i rumannan i famianan i amigunan, i nan lo mata algun di boso,"
21,17,"i tur hende lo odia boso pa kousa di Mi nòmber."
21,18,"Ma ni un drachi di kabei riba boso kabes lo no bai pèrdí."
21,19,"Dor di boso pèrseveransia boso lo gana boso alma."
21,20,"\"Ma ora boso mira Jerusalèm rondoná dor di ehérsitonan, rekonosé anto ku su desolashon ta serka."
21,21,"E ora ei laga esnan ku ta na Judea hui bai na e serunan, i laga esnan ku ta meimei di e stat sali bai, i no laga esnan ku ta den kunuku bai den stat;"
21,22,"pasobra esakinan ta dianan di vengansa, pa tur kos ku ta pará skirbí keda kumplí."
21,23,"Ai di esnan ku ta na estado i esnan ku ta kria yu na pechu den e dianan ei; pasobra lo tin gran kalamidat den e tera, i furia riba e pueblo aki,"
21,24,"i nan lo kai pa medio di filo di spada, i lo wòrdu hibá komo prezo na tur e nashonnan; i Jerusalèm lo wòrdu trapá dor di e paganonan te ora ku e tempunan di e paganonan keda kumplí."
21,25,"\"I lo tin señalnan den solo i luna i streanan, i riba tera angustia entre e nashonnan, i desesperashon pa motibu di e ronkamentu di laman i olanan;"
21,26,"hendenan ta desmayá di miedu i den e ekspektativa di e kosnan ku ta bin riba mundu, pasobra e podernan di e shelunan lo wòrdu sakudí."
21,27,"I e ora ei nan lo mira e Yu di Hende ta bin den un nubia ku poder i gran gloria."
21,28,"Ma ora ku e kosnan aki kuminsá tuma lugá, wak ariba i lanta boso kabes, pasobra boso redenshon ta yegando serka.\""
21,29,"I El a konta nan un parábola: \"Wak e palu di figo i tur e palunan;"
21,30,"asina ku nan ta saka blachi, boso ta mira esei i lo sa pa boso mes ku awor zomer ta serka."
21,31,"Asina boso tambe, ora boso mira e kosnan aki ta sosodé, sabi ku e reino di Dios ta serka."
21,32,"\"Di bèrdat Mi ta bisa boso, e generashon aki lo no pasa promé ku tur kos tuma lugá."
21,33,"Shelu i tera lo pasa, ma Mi palabranan lo no pasa."
21,34,"\"Tene kuidou pa boso kurason no ta kargá pa kousa di paranda i buracheria i e preokupashonnan di bida, i e dia ei no bin direpiente riba boso manera un trampa;"
21,35,"pasobra e lo bin riba tur esnan ku ta biba riba superfisio di henter mundu."
21,36,"Ma sea alerta tur ora bai, hasiendo orashon pa boso por tin forsa pa skapa di tur e kosnan aki ku ta bai tuma lugá, i pa para dilanti di e Yu di Hende.\""
21,37,"Awor den dia E tabata siña hende den tèmpel, ma anochi E tabata sali i pasa nochi riba e seru ku yama Seru di Oleifi."
21,38,"I henter e pueblo tabata lanta mainta tempran pa bin serka djE den tèmpel pa tend'E."
22,1,"Awor e Fiesta di Pan Sin Zürdeg, ku ta wòrdu yamá Pasku, tabata aserkando."
22,2,"I e saserdotenan prinsipal i e eskribanan tabata buska kon nan por a laga mat'E; pasobra nan tabatin miedu di e pueblo."
22,3,"I Satanás a drenta den Judas, kende tabata wòrdu yamá Iskariot, siendo un di e diesdosnan."
22,4,"I el a bai i a deliberá ku e saserdotenan prinsipal i e ofisialnan kon e lo por a entregu'E na nan."
22,5,"I nan tabata kontentu i a kumbiní pa dun'é plaka."
22,6,"I el a konsentí i a kuminsá buska un bon oportunidat pa entregu'E na nan ora ku e multitut no ta presente."
22,7,"Anto e dia di Pan Sin Zürdeg a yega, riba kual e lamchi di Pasku mester a wòrdu sakrifiká."
22,8,"I El a manda Pedro i Juan, bisando: \"Bai i prepará e Pasku pa nos, pa nos por kom'é.\""
22,9,"I nan a bis'E: \"Unda Bo kier pa nos prepar'é?\""
22,10,"I El a bisa nan: \"Mira, ora boso drenta e stat, boso lo kontra ku un hòmber ku ta karga un purún di awa; siguié bai den e kas kaminda e drenta."
22,11,"I boso lo bisa doño di e kas: 'E Maestro ta bisabo: \"Unda e sala kaminda Mi tin di kome e Pasku huntu ku Mi disipelnan ta?\"'"
22,12,"I e lo mustra boso un sala grandi ariba, tur mueblá; prepar'é ayanan.\""
22,13,"I nan a bai i a haña tur kos manera El a bisa nan; i nan a prepará e Pasku."
22,14,"I ora ku e momento a yega El a sinta na mesa, i e apòstelnan huntu kunE."
22,15,"I El a bisa nan: \"Mi a deseá mashá di kome e Pasku aki huntu ku boso promé ku Mi sufri;"
22,16,"pasobra Mi ta bisa boso, ku lo Mi no kom'é nunka mas te ora ku e ta kumplí den e reino di Dios.\""
22,17,"I ora ku El a kohe un kopa i a duna gradisimentu, El a bisa: \"Tuma esaki i partié entre boso;"
22,18,"pasobra Mi ta bisa boso, lo Mi no bebe di e fruta di e mata di wendrùif mas te ora ku e reino di Dios bin.\""
22,19,"I ora ku El a kohe pan i a duna gradisimentu, El a kibr'é, i a duna nan esaki, bisando: \"Esaki ta Mi kurpa ku ta duná pa boso; hasi esaki na Mi rekuèrdo.\""
22,20,"I di e mesun manera El a kohe e kopa despues ku nan a kaba di kome, bisando: \"E kopa aki, ku a wòrdu dramá pa boso, ta e aliansa nobo den Mi sanger."
22,21,"Ma mira, man di esun ku ta traishonáMi ta huntu ku Mi na mesa."
22,22,"Pasobra di bèrdat e Yu di Hende ta bai manera a wòrdu determiná, ma ai di e hòmber ei dor di kende E ta wòrdu traishoná!\""
22,23,"I nan a kuminsá diskutí nan ku nan, kual di nan esei por ta ku lo a bai hasi e kos aki."
22,24,"I tambe a lanta un diskushon entre nan tokante kual di nan tabata wòrdu konsiderá di ta esun di mas grandi."
22,25,"I El a bisa nan: \"E reinan di e paganonan ta goberná nan; i esnan ku tin outoridat riba nan ta wòrdu yamá 'Shonnan bondadoso.'"
22,26,"Ma entre boso no mester t'asina; alkontrario, laga esun di mas grandi meimei di boso ta manera esun di mas hoben, i esun ku ta goberná manera esun ku ta sirbi."
22,27,"Pasobra ta ken ta mas grandi: esun ku ta sinta na mesa òf esun ku ta sirbi? No ta esun ku ta sinta na mesa? Ma Ami ta meimei di boso manera esun ku ta sirbi."
22,28,"I boso ta esnan ku a keda na Mi lado den Mi pruebanan;"
22,29,"i meskos ku Mi Tata a laga un reino pa Mi, Mi ta laga pa boso,"
22,30,"pa boso kome i bebe na Mi mesa den Mi reino, i boso lo sinta riba trononan pa huzga e diesdos tribunan di Israel."
22,31,"\"Simon, Simon, mira, Satanás a pidi pèrmit pa sefta boso manera trigo,"
22,32,"ma Ami a hasi orashon pa bo, pa bo fe no faya; i abo, unabes ku bo a kombèrtí, fortalesé bo rumannan.\""
22,33,"I el a bis'E: \"Señor, ku Bo mi ta dispuesto pa no solamente bai prizon, ma pa muri tambe!\""
22,34,"Ma El a bisa: \"Pedro, Mi ta bisabo, gai lo no kanta awe promé ku bo a nenga tres biaha ku bo konoséMi.\""
22,35,"I El a bisa nan: \"Tempu ku Mi a manda boso sali bai sin bolsa i sin saku i sin sandalia, boso tabatin falta di algu?\" I nan a bisa: \"Di nada-nada.\""
22,36,"I El a bisa nan: \"Ma awor, esun ku tin un bolsa, lagu'é bai kuné, i tambe un saku; i esun ku no tin spada, lagu'é bende su paña i kumpra un."
22,37,"Pasobra Mi ta bisa boso, ku loke ta pará skirbí aki mester keda kumplí den Mi: 'I El a wòrdu kontá huntu ku transgresornan'; pasobra loke ta pará skirbí di Mi mester wòrdu kumplí.\""
22,38,"I nan a bisa: \"Señor, mira, ata dos spada aki.\" I El a bisa nan: \"Ta basta.\""
22,39,"I El a sali i a bai Seru di Oleifi manera tabata Su kustumber; i e disipelnan tambe tabata siguiE."
22,40,"I ora ku El a yega na e lugá ei, El a bisa nan: \"Hasi orashon pa boso no kai den tentashon.\""
22,41,"I El a retirá Su mes for di nan na un distansia di un tirá di piedra, i El a hinka rudia i a kuminsá hasi orashon,"
22,42,"bisando: \"Tata, si ta Bo boluntat, kita e kopa aki for di Mi; sinembargo, no Mi boluntat, ma di Bo sosodé.\""
22,43,"Awor a paresé un angel for di shelu na djE pa fortales'E."
22,44,"I siendo den ansha di morto E tabata hasi orashon masha ferviente. I Su sodó a bira manera gotanan di sanger ku tabata kai abou na suela."
22,45,"I ora ku El a kaba di hasi orashon, El a bin serka Su disipelnan i a haña nan na soño pa motibu di tristesa,"
22,46,"i El a bisa nan: \"Pakiko boso ta drumi? Lanta i hasi orashon pa boso no kai den tentashon.\""
22,47,"Mientras ku E tabata papia ainda, ata, un multitut a bin, i esun ku yama Judas, un di e diesdosnan, tabata kana nan dilanti, i el a kana bin serka Jesus pa dun'E un sunchi."
22,48,"I Jesus a bis'é: \"Judas, bo ta traishoná e Yu di Hende ku un sunchi?\""
22,49,"I ora esnan ku tabata pará rònt di djE a mira kiko tabata bai sosodé, nan a bisa: \"Señor, Bo kier pa nos dal ku spada?\""
22,50,"I un di nan a dal e esklabu di e sumosaserdote i a kap su orea drechi kit'afó."
22,51,"Ma Jesus a kontestá i a bisa: \"Stòp! No sigui mas.\" I El a mishi ku su orea i a kur'é."
22,52,"I Jesus a bisa e saserdotenan prinsipal i e ofisialnan di tèmpel i e ansianonan ku a bin kontra djE: \"Boso a sali bin ku spada i klòp manera ta kontra un ladron boso a bin?"
22,53,"Mientras ku Mi tabata tur dia den tèmpel serka boso, boso no a tira man riba Mi; ma e ora aki i e poder di skuridat ta di boso.\""
22,54,"I despues di a arest'E, nan a bai kunE i a hib'E na kas di e sumosaserdote; i Pedro tabata sigui na un distansia."
22,55,"I ora nan a sende un kandela meimei di e plenchi i a sinta huntu, Pedro a bai sinta meimei di nan."
22,56,"I un sirbidó muhé, ku a mir'é sintá den klaridat di e kandela, a wak é bon i a bisa: \"E hòmber aki tambe tabata huntu kunE.\""
22,57,"Ma Pedro a nenga esaki, bisando: \"Muhé, mi no konos'E.\""
22,58,"I un ratu despues un otro a mir'é i a bisa: \"Bo tambe ta un di nan!\" Ma Pedro a bisa: \"Hòmber, no ta bèrdat!\""
22,59,"I mas o menos un ora despues un otro hòmber a insistí, bisando: \"Sigur-sigur e hòmber aki tambe tabata huntu kunE, pasobra e tambe ta un galileo.\""
22,60,"Ma Pedro a bisa: \"Hòmber, mi no sa di kiko bo ta papia.\" I mesora, mientras ku e tabata papia ainda, un gai a kanta."
22,61,"I Señor a drai wak Pedro. I Pedro a kòrda e palabra di Señor, kon El a bis'é: \"Promé ku un gai kanta awe, lo bo nengaMi tres biaha.\""
22,62,"I Pedro a bai pafó, i a yora amárgamente."
22,63,"I e hòmbernan ku tabata tene Jesus prezo tabata hasi bofon di djE i tabata sut'E,"
22,64,"i nan tabata tapa Su kara i tabata puntr'E, bisando: \"Profetisá, ta ken t'esun ku a dal Bo?\""
22,65,"I hopi otro kos mas nan tabata bisa kontra djE, blasfemando."
22,66,"I ora dia a habri, e ansianonan di e pueblo a reuní, tantu saserdote prinsipal komo eskriba, i nan a hib'E na nan sala di konsilio, bisando:"
22,67,"\"Si ta Abo ta e Cristo, bisa nos.\" Ma El a bisa nan: \"Si Mi bisa boso, boso lo no kere;"
22,68,"i si Mi hasi un pregunta, boso lo no kontestáMi ni lagaMi bai."
22,69,"Ma for di awor padilanti e Yu di Hende lo ta sintá na man drechi di e poder di Dios.\""
22,70,"I nan tur a bisa: \"Ta Abo ta e Yu di Dios anto?\" I El a bisa nan: \"Si, Ami ta.\""
22,71,"I nan a bisa: \"Ki testimonio mas nos mester? Pasobra nos mes a tende esaki for di Su mes boka.\""
23,1,"E ora ei henter e multitut di nan a lanta i a hib'E dilanti di Pilato."
23,2,"I nan a kuminsá akus'E, bisando: \"Nos a haña e hòmber aki ta gaña nos nashon i ta prohibí di paga belasting na Cesar, i ta bisa ku ta E mes ta Cristo, un Rei.\""
23,3,"I Pilato a puntr'E, bisando: \"Ta Abo ta e Rei di e hudiunan?\" I El a kontest'é i a bisa: \"Ta manera bo ta bisa.\""
23,4,"I Pilato a bisa e saserdotenan prinsipal i e multitutnan: \"Mi no ta haña ningun kulpa den e hòmber aki.\""
23,5,"Ma nan a keda insistí, bisando: \"E ta instigá e pueblo, siñando den henter Judea, kuminsando for di Galilea te na e lugá aki.\""
23,6,"Ma ora Pilato a tende esaki, el a puntra si e hòmber ei tabata un galileo."
23,7,"I ora ku el a haña sa ku E tabata di e teritorio di Herodes, el a mand'E serka Herodes, kende tambe tabata na Jerusalèm den e dianan ei."
23,8,"Awor ora Herodes a mira Jesus, el a keda mashá kontentu, pasobra di hopi tempu kaba e tabatin gana di mir'E, pasobra el a tende di djE i tabata spera di mir'E hasi algun milager."
23,9,"I el a hasiE hopi pregunta, ma E no a kontest'é nada."
23,10,"I e saserdotenan prinsipal i eskribanan tabata pará einan i tabata akus'E fuertemente."
23,11,"I Herodes ku su sòldánan a trat'E ku despresio i a hasi bofon di djE, i a bistiE un mantel luhoso i a mand'E bèk serka Pilato."
23,12,"I riba e dia ei Pilato i Herodes a bira amigu di otro; pasobra promé nan tabata enemigu di otro."
23,13,"I Pilato a yama e saserdotenan prinsipal i e gobernantenan i e pueblo huntu,"
23,14,"i a bisa nan: \"Boso a trese e hòmber aki serka mi komo un hende ku ta pèrvèrtí e pueblo, i mira, mi a interogu'E den boso presensia, i mi no a haña ningun kulpa den e hòmber aki di loke boso ta akus'E."
23,15,"Ni Herodes tampoko, pasobra el a mand'E bèk pa nos; i mira, E no a hasi nada ku meresé morto."
23,16,"Pesei lo mi laga sut'E i dun'E libertat.\""
23,17,"[Awor riba dia di e Fiesta e tabata obligá di duna un prezo libertat pa nan.]"
23,18,"Ma nan tur a grita pareu, bisando: \"Deshasí di djE, i duna Barabas libertat pa nos!\""
23,19,"E tabata un ku a wòrdu tirá den prizon pa motibu di un revolushon ku a tuma lugá den e stat, i pa motibu di matamentu."
23,20,"I Pilato, kende kier a duna Jesus libertat, a dirigí palabra na nan atrobe,"
23,21,"ma nan a sigui grita, bisando: \"Krusifik'E, krusifik'E!\""
23,22,"I el a bisa nan pa di tres biaha: \"Pakiko? Ta ki malu e hòmber aki a hasi? Mi no a haña ningun kulpa den djE ku meresé morto; pesei lo mi laga sut'E i dun'E libertat.\""
23,23,"Ma nan a keda insistí, pidiendo na bos haltu pa E wòrdu krusifiká. I nan gritamentu a prevalesé."
23,24,"I Pilato a pronunsiá sentensia ku mester a kumpli ku nan eksigensia."
23,25,"I el a duna libertat na e hòmber ku a wòrdu tirá den prizon pa motibu di revolushon i pa motibu di matamentu, esun pa kende nan a pidi, ma el a entregá Jesus na nan boluntat."
23,26,"I ora nan a bai kunE, nan a gara un tal Simon di Sirene, kende tabata bin for di kunuku, i a pone e krus riba djé pa e kargu'é tras di Jesus."
23,27,"I un gran multitut di hende tabata siguiE, i tambe muhénan ku tabata yor'E i lamentá p'E."
23,28,"Ma Jesus a drai wak nan i a bisa: \"Yu muhénan di Jerusalèm, no yora pa Mi, ma yora pa boso mes i pa boso yunan."
23,29,"Pasobra mira, e dianan ta bin ku hende lo bisa: 'Bendishoná ta esnan ku ta steril i e barikanan ku nunka no a duna lus, i e pechunan ku nunka no a kria yu.'"
23,30,"E ora ei nan lo kuminsá bisa e serunan: 'Kai riba nos,' i e seritunan: 'Tapa nos.'"
23,31,"Pasobra si nan ta hasi e kosnan aki ku e palu bèrdè, kiko lo sosodé ku esun seku?\""
23,32,"I dos otro tambe, kendenan tabata kriminal, nan a hiba pa wòrdu matá huntu kunE."
23,33,"I ora nan a yega na e lugá ku yama Kalpachi, nan a krusifik'E ayanan i tambe e kriminalnan, un na man drechi i e otro na man robes."
23,34,"I Jesus a bisa: \"Tata, pordoná nan, pasobra nan no sa kiko nan ta hasi.\" I nan a tira lòt i a parti Su pañanan entre nan."
23,35,"I e pueblo tabata pará einan ta wak. I asta e gobernantenan tambe tabata hasi bofon di djE, bisando: \"El a salba otronan; lagu'E salba Su mes si esaki ta e Cristo di Dios, Su Skohí.\""
23,36,"I e sòldánan tambe tabata hasi bofon di djE i tabata bin serka djE i ofres'E binager,"
23,37,"bisando: \"Si t'Abo ta e Rei di e hudiunan, salba Bo mes!\""
23,38,"I tabatin un inskripshon skirbí tambe riba Su kabes na lèter griego, latin i hebreo: \"ESAKI TA E REI DI E HUDIUNAN.\""
23,39,"I un di e kriminalnan ku a wòrdu kologá einan tabata blasfem'E, bisando: \"No ta Abo ta e Cristo? Salba Bo mes i nos!\""
23,40,"Ma e otro a kontestá i a reprend'é, bisando: \"Ni Dios bo no ta teme, siendo ku bo ta bou di e mesun sentensia di kondenashon?"
23,41,"I nos hustamente, pasobra nos ta risibí loke nos ta meresé di haña pa nos echonan; ma e hòmber aki no a hasi nada malu.\""
23,42,"I el a bisa: \"Jesus, kòrda di mi ora Bo yega den Bo reino!\""
23,43,"I Jesus a bis'é: \"Di bèrdat Mi ta bisabo, awe lo bo ta serka Mi den Paraiso.\""
23,44,"I tabata mas o menos diesdos or, i skuridat a baha riba henter e tera te tres or di atardi,"
23,45,"i solo a bira skur; i e kortina di tèmpel a sker na dos."
23,46,"I Jesus, sklamando na bos haltu, a bisa: \"Tata, den Bo mannan Mi ta entregá Mi spiritu.\" I ora ku El a kaba di bisa esaki, El a hala Su último rosea."
23,47,"Awor ora ku e senturión a mira kiko a sosodé, el a kuminsá alabá Dios, bisando: \"Di bèrdat, e hòmber aki tabata hustu.\""
23,48,"I tur e multitutnan, ku a bin huntu pa mira loke tabata tuma lugá aki, a bai bèk ora nan a mira kiko a sosodé, i tabata bati riba nan pechu."
23,49,"I tur Su konosínan i e muhénan, ku tabata siguiE for di Galilea, tabata para na un distansia ta wak e kosnan aki."
23,50,"I mira, tabatin un hòmber ku yama Jose, un miembro di Konsilio, un hòmber bon i hustu."
23,51,"Esaki no a konsentí den nan plan ni den nan akshon. E tabata for di Arimatea, un stat di e hudiunan, kende tambe tabata spera e reino di Dios."
23,52,"E hòmber aki a bai serka Pilato i a pidi e kurpa di Jesus."
23,53,"I el a baha e kurpa i a lor'é den un tela di lino, i a pon'E den un tumba ku nan a koba den un baranka, kaminda nunka ningun hende no a wòrdu poní ainda."
23,54,"I tabata dia di preparashon, i Sabat tabata bai kuminsá."
23,55,"I e muhénan ku a bin huntu kunE for di Galilea a sigui Jose, i a wak e tumba i kon Su kurpa a wòrdu poní aden."
23,56,"I nan a bai kas i a prepará spesereinan i perfumenan. I riba dia di Sabat nan a sosegá di akuèrdo ku e mandamentu."
24,1,"Ma riba e promé dia di siman, mainta bon tempran, nan a bai na e tumba i a hiba e spesereinan ku nan a prepará."
24,2,"I nan a haña e piedra lorá kitá for di e tumba,"
24,3,"ma ora nan a drenta, nan no a haña e kurpa di Señor Jesus."
24,4,"I a sosodé ku mientras nan no tabata sa kiko pa pensa di esaki, ata, direpiente dos hòmber tabata pará banda di nan, bistí na paña briyante."
24,5,"I den nan spantu e muhénan a bùig ku nan kara te na suela, ma e hòmbernan a bisa nan: \"Pakiko boso ta buska Esun bibu serka e mortonan?"
24,6,"E no ta akinan, ma El a resusitá. Kòrda kon El a papia ku boso, tempu ku E tabata na Galilea ainda,"
24,7,"bisando, ku e Yu di Hende mester wòrdu entregá den man di hòmbernan pekaminoso i wòrdu krusifiká, i resusitá riba e di tres dia.\""
24,8,"I nan a kòrda Su palabranan."
24,9,"Nan a bolbe for di e tumba i a konta tur e kosnan aki na e diesunnan i na tur e otronan."
24,10,"Awor esakinan tabata Maria Magdalena i Johana i Maria, mama di Santiago; tambe e otro muhénan ku tabata huntu ku nan tabata konta e kosnan aki na e apòstelnan."
24,11,"I e palabranan aki a parse nan ko'i loko i nan no a kere nan."
24,12,"[Ma Pedro a lanta i a kore bai na e tumba; i el a bùk wak paden i a mira solamente e pañanan di lora morto aden; i el a bai su kas, i a keda atmirá di loke a sosodé.]"
24,13,"I mira, riba e mesun dia ei dos di nan tabata bai na un pueblito ku yama Emaus, ku tabata keda mas o menos diesun kilometer for di Jerusalèm."
24,14,"I nan tabata kombersá ku otro tokante di tur e kosnan aki ku a tuma lugá."
24,15,"I a sosodé ku mientras nan tabata kombersá i diskutí ku otro, Jesus mes a yega serka nan i a kuminsá kana huntu ku nan."
24,16,"Ma nan wowo a wòrdu strobá, asina ku nan no a rekonos'E."
24,17,"I El a bisa nan: \"Ki kombersashon boso tin tantu asina ku otro segun ku boso ta kana?\" I nan a keda para ta wak tristu asina."
24,18,"I un di nan ku yama Kleofas a kontestá i a bis'E: \"Ta Abo ta e úniko stranhero den Jerusalèm ku no sa di e kosnan ku a sosodé ayanan den e dianan aki?\""
24,19,"I El a bisa nan: \"Ki kosnan?\" I nan a bis'E: \"E kosnan tokante di Jesus di Nazarèt, Kende tabata un profeta poderoso den echo i den palabra den bista di Dios i di henter e pueblo,"
24,20,"i kon e saserdotenan prinsipal i nos gobernantenan a entregu'E na sentensia di morto i a krusifik'E."
24,21,"Ma nos tabata spera ku E lo tabata Esun ku tabata bai redimí Israel. Ma ku tur esaki, awe ta tres dia kaba ku e kosnan aki a sosodé."
24,22,"Ma tambe algun muhé for di meimei di nos a laga nos tur asombrá. Ora nan tabata na e tumba mainta tempran,"
24,23,"i no a haña Su kurpa, nan a bin bisa ku tambe nan a mira un vishon di angelnan, kendenan a bisa ku E ta na bida."
24,24,"I algun di esnan ku tabata huntu ku nos a bai na e tumba i a haña esei meskos ku e muhénan tambe a bisa, ma E nan no a mira.\""
24,25,"I El a bisa nan: \"O hòmbernan sin sintí i floho di kurason pa kere tur loke e profetanan a papia!"
24,26,"E Cristo no mester a sufri tur e kosnan aki i drenta den Su gloria?\""
24,27,"I kuminsando ku Moisés i ku tur e profetanan El a splika nan e kosnan tokante di Su mes den tur e Skrituranan."
24,28,"I nan a yega serka di e pueblito kaminda nan tabata bai, i El a hasi komo si fuera E lo a sigui bai mas leu."
24,29,"I nan a insistí i a bis'E: \"Keda serka nos, pasobra nochi ta kuminsá sera i dia ta kabando.\" I El a bai paden pa keda serka nan."
24,30,"I a sosodé ku ora E tabata sintá na mesa huntu ku nan, El a kohe e pan, a bendishon'é, a kibr'é i a duna nan."
24,31,"I nan wowo a habri i nan a rekonos'E; i El a disparsé for di nan bista."
24,32,"I nan a bisa otro: \"Nos kurason no tabata kima den nos mientras ku E tabata papia ku nos na kaminda, mientras ku E tabata splika nos e Skrituranan?\""
24,33,"I mesora nan a lanta i a bolbe Jerusalèm i a haña reuní huntu e diesunnan i e otronan ku tabata ku nan,"
24,34,"bisando: \"Di bèrdat, Señor a resusitá i a paresé na Simon.\""
24,35,"I nan a konta nan eksperensianan na kaminda i kon El a wòrdu rekonosí dor di nan na e kibramentu di pan."
24,36,"I mientras ku nan tabata konta e kosnan aki, Jesus mes a bin para meimei di nan, i a bisa nan: \"Pas sea ku boso.\""
24,37,"Nan a spanta i a haña miedu i a kere ku nan tabata mira un spiritu."
24,38,"I El a bisa nan: \"Pakiko boso ta intrankil, i pakiko ta lanta duda den boso kurason?"
24,39,"Wak Mi mannan i Mi pianan, ku ta Ami mes; mishi ku Mi i mira, pasobra un spiritu no tin karni i wesu, manera boso ta mira ku Ami tin.\""
24,40,"[I ora ku El a bisa esaki, El a mustra nan Su mannan i Su pianan.]"
24,41,"I ora ku di alegria ainda nan no por a kere i nan a keda atmirá, El a bisa nan: \"Boso tin algu aki pa kome?\""
24,42,"I nan a dun'E pida piská hasá;"
24,43,"i El a tuma esaki i a kom'é nan dilanti."
24,44,"I El a bisa nan: \"Esakinan ta Mi palabranan ku Mi a papia ku boso mientras ku Mi tabata serka boso ainda, ku tur kos ku ta pará skirbí tokante di Mi den e Lei di Moisés i e Profetanan i e Salmonan mester wòrdu kumplí.\""
24,45,"E ora ei El a habri nan huisio pa nan komprendé e Skrituranan,"
24,46,"i El a bisa nan: \"Asina ta pará skirbí, ku e Cristo mester a sufri i lanta for di e mortonan riba e di tres dia,"
24,47,"i ku repentimentu pa pordon di piká mester a wòrdu proklamá den Su nòmber na tur nashon, kuminsando na Jerusalèm."
24,48,"Boso ta testigu di e kosnan aki."
24,49,"I mira, Mi ta manda e promesa di Mi Tata riba boso; ma boso mester keda den e stat Jerusalèm te ora boso wòrdu bistí ku poder for di ariba.\""
24,50,"I El a hiba nan te na Betania, i El a hisa Su mannan i a bendishoná nan."
24,51,"I a sosodé ku mientras ku E tabata bendishoná nan, El a bai for di nan i a wòrdu tumá ariba den shelu."
24,52,"I nan a bolbe Jerusalèm ku gran goso,"
24,53,"i tabata tur ora bai den tèmpel, alabando i bendishonando Dios. Amèn."
